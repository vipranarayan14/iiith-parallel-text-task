<name of the story: 125.हरिकथाश्रवणलाभः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	125.हरिकथाश्रवणलाभः
हरिकथा निरर्था न, श्रोतव्या सा निरन्तरम् ।
श्रवणं सार्थकं तस्याः, व्यर्थं नैव कदाचन ॥
	माता प्रथमं तु पुत्रं चौर्यकरणात् बहु निवारितवती, परं यदा सः स्वीयां चौर्यकरणप्रवृत्तिं नैव पर्यत्यजत्, तदा सा पुत्रम् उपदिष्टवती - "यदि त्वं चौर्यकरणं नैव त्यजसि, तर्हि मा त्यज। किन्तु कस्यचित् साधुमहात्मनः सङ्गतिम् अपि कदापि मा कुरु। कुत्रचित् यदि कथा अपि जायमाना स्यात्, तर्हि तत्र मा कदापि सम्मिलितः भव, न च कथाम् एव शृणु। इदं सदा एव ध्याने रक्ष। अस्मिन् एव तव कल्याणम्।"
	पुत्रः मातुः इमाम् आज्ञां शिरसि धारितवान्, ताम् आश्वासयत् च यत् सः एवम् एव आचरिष्यति। एकदिने प्रतिवेशिग्रामे चौर्यं कर्तुं सः प्रस्थितः। मार्गे एकत्र हरिकथा जायमाना आसीत्। सा दूरतः अपि श्रूयते स्म। सः तत्कालं स्वस्य कर्णौ अङ्गुलिभ्यां पिहितवान्। किन्तु हन्त! तस्मिन् एव क्षणे तस्य पादयोः एकः तीक्ष्णः कण्टकः लग्नः, येन तं निःसारयितुं सः कर्णात् हस्तम् अपसारितवान्। तदा सः कथावाचकमुखात् - 'देवता भूमौ न पादौ रक्षति, न च स्वनयने निमीलति एव' एवं शृण्वन् अग्रे निःसृतः। ग्रामं प्राप्य सः ग्रामाधिपतेः एव गृहात् बहुमूल्यानि वस्तूनि चोरयित्वा गृहम् आनीय मातुः समीपे अरक्षत्।
	ततः तस्य एकः आरक्षी चोरितानि वस्तूनि युक्तिबलेन प्राप्तुम् एकस्याः चण्डिकायाः वेषं धृत्वा चौरगृहे उपातिष्ठत। तस्मिन् समये  चौरः गृहे न आसीत्। चण्डिका चौरमातरं कथितवती - "तव पुत्रः चौर्यारम्भतः पूर्वं मां प्रार्थितवान् आसीत् यत् यदि सः मम कृपया चौर्ये सफलः भविष्यति तर्हि मह्यं भोगं दास्यति। किन्तु सः अधुनावधि नैव अददात्। चोरितवस्तूनि तव समीपे एव सन्ति। त्वं मह्यं तानि वस्तूनि देहि, अन्यथा तव पुत्रम् अहम् उन्मत्तं कृत्वा मारयिष्यामि।"
	पुत्रवात्सल्येन माता पुत्रस्य जीवनम् इच्छन्ती तत्कालम् एव सर्वाणि चोरितानि वस्तूनि चण्डिकायै दातुं बहिः आनीय स्थापितवती। चण्डिका तानि वस्तूनि आदाय गन्तुम् उद्यता एव आसीत् यत् पुत्रः आगतः। सः मातरं तद्विषये पृष्टवान्। सा अपि आद्योपान्तं सर्वां तद्वार्ताम् अवोचत्। पुत्रः कथावाचकस्य इदं वाक्यं स्मृत्वा यत् 'देवता भूमिं न स्पृशति न च अक्षिणी एव निमीलति', इयं तु चण्डिका भूमौ चलति अक्षिणी अपि मनुष्यवत् निमीलति। सत्यम् एव इयं वास्तवे चण्डिका न अस्ति, अपि तु चण्डिकारूपधरः एव कश्चन धूर्तः इति निश्चित्य तां बलात् निगृह्य तस्याः दुर्गतिं कर्तुं प्रवृत्तः, यथा सा प्राणरक्षार्थं पलायमाना एव अदृश्यत इति।
प्रश्नाः
1. माता पुत्रं किम् उपदिष्टवती ?
2. किं सः अस्य उपदेशस्य पालनं कृतवान् ?
3. यदि नहि, तर्हि कथावाचकतः श्रुतस्य वाक्यस्य सः किं फलं प्राप्तवान् ?
4. किं हरिकथाश्रवणं निरर्थकं भवति ?
5. इयं कथा किं शिक्षयति ?
-------------------------------------------------------------------------
</text>
