<name of the story: 107.कार्यं सिध्यति धैर्येण>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	107.कार्यं सिध्यति धैर्येण
धैर्यं स्वं न परित्याज्यं, सङ्‌कटे समुपस्थिते।
धैर्यादुद्धरते व्यक्तिः, स्वात्मानं नात्र संशयः॥
	एकः कुम्भकारः स्वपुत्रं श्यामं मृत्तिकाम् आनेतुं वने प्रेषितवान्। श्यामः तत्र गत्वा सिंहस्य गर्दभस्य च मध्ये जायमानं द्वन्द्वम् अपश्यत्। गर्दभस्य लत्तया आहतः सिंहः पलायितः। पलायमानः सः एकस्य वृक्षस्य पृष्ठे निलीनं श्यामं दृष्ट्वा तम् आदिष्टवान् - "ग्रामे सः न कथयतु यत् सिंहः गर्दभस्य लत्तया आहतः भूत्वा पलायितः। यदि सः कथयिष्यति तर्हि तं ग्रामतः उत्थाप्य वने आनीय खादिष्यति।" श्यामः तस्य आदेशं स्वीकृतवान्। किन्तु गृहे आगत्य सः विषण्णमुखः स्थितः। वारं वारं मातापितृभ्यां पृष्टः सः वनघटनाम् आश्रावयत्। रात्रौ सः गृहाद् बहिः एव खट्वायां सुप्तः। सिंहः अपि श्यामेन अदृश्यमानः अन्येन मार्गेण श्यामगृहम् आगतः आसीत्। तेन श्यामकथिता सर्वा अपि वार्ता श्रुता। सः खट्वासहितम् एव सुप्तं श्यामं स्वपृष्ठे उत्थाप्य प्रचलितः। यदा सः वने गच्छन् आसीत्, तदा जागरितः श्यामः एकस्य वटवृक्षस्य लम्बमानां जटाम् अवलम्ब्य तया उपरि वटवृक्षम् आरूढः। अस्य ज्ञानं सिंहस्य तदा एव अभवत् - यदा सः स्वगृहं प्राप्य खट्वां पृष्ठतः नीचैः उदतारयत्। पुनः अन्वेष्टुं परावृत्तः सः श्यामं वृक्षे निलीनं दृष्ट्वा समौनं ततः निर्गत्य सर्वान् अपि दश द्वादश स्वपरिवारसदस्यान् सिंहान् तत्र आनीतवान्। पुनः सर्वे अपि ते वृक्षस्य समीपे एकस्य उपरि एकः कृत्वा आरूढाः। अधस्तात् सः एव सिंहः स्थितः आसीत् - यः गर्दभस्य लत्तया प्रहतः आसीत्। उपरि स्थितः सिंहः यथा एव श्यामं निग्रहीतम् उद्यतः, तथा एव प्रत्युत्पन्नमतिः श्यामः उच्चैः अकथयत् - " अरे रे ! पश्यत पश्यत। सम्मुखे सः एव गर्दभः आगच्छन् अस्ति।" इदं श्रुत्वा एव गर्दभनाम्ना भीतः सिंहेषु अधः स्थितः सिंहः यथा एव निःसृत्य पलायितः, तथा एव उपरि स्थिताः सर्वे अपि सिंहाः निपत्य पलायिताः। एवं सर्वेषु सिंहेषु निर्गतेषु श्यामः अपि वृक्षात् अवतीर्य सकुशलं गृहं प्रत्यागच्छत् इति।
प्रश्नाः
1. सिंहः श्यामं किम् आदिष्टवान् ?
2. किं श्यामः सिंहस्य आदेशं पालितवान् ?
3. सिंहः श्यामं कुत्र अनयत् किं च अकरोत् ?
4. श्यामः सिंहनिग्रहणतः आत्मानं कथम् अरक्षत् ?
5. धैर्यधारणेन किं भवति ?
-------------------------------------------------------------------------
</text>
