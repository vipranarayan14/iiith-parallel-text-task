<name of the story: 86.विमाता जननीतुल्या न>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	86.विमाता जननीतुल्या न
सन्ततिं मातृहीनां न, कुर्यात् सर्वेश्वरः क्वचित्।
जननीवद् विमातापि, स्नेहं नैवाभिवर्षति॥
	इन्दुमती मम प्रतिवेशिन्याः पञ्चषड्वर्षीया कन्या अस्ति। स्वभावेन सरला स्मितमुखी सन्तोषिणी च वर्तते। मातृहीनत्वात् तस्यां मम वात्सल्यं विशेषम् एव अस्ति। अधुना तु तस्याः पिता तस्यै एकां विमातरम् अपि आनीतवान्। किन्तु तस्याः व्यवहारेण इन्दुमती सन्तुष्टा न अस्ति। विमातुः सकाशात् तया एकः भ्राता अपि सम्प्राप्तः। सा तस्मिन् बहु स्निह्यति। किन्तु शङ्‌कितचित्ता विमाता शिशुं स्प्रष्टुम् अपि तां निवारयति। वराक्याः निष्कपटः स्नेहः शुष्कः एव तिष्ठति। सा विमातुः व्यवहारं यदा कदा मां वर्णयति। अहं शान्तिपूर्वकं तस्याः वार्ताः शृणोमि। अनेन सा मां बहु मन्यते, आत्मीयां मनोव्यथां च मम अग्रे कथयित्वा स्वमनः लघु करोति। मम पतिदेवस्य नगरान्तरे परिवर्तनेन मम अपि तत्र गमनम् अनिवार्यम् अभवत् एव। अतः यदा गृहस्य सर्वां सामग्रीं सङ्‌कलितां कृत्वा अहं यानम् आरोढुम् उद्यता एव आसं यत् सा उपस्थिता, मां च तथाविधां दृष्ट्वा स्तब्धा इव सञ्जाता पुनः ज्ञाततत्त्वा च रुदती विलपन्ती सा माम् अब्रवीत् - "मातृष्वसः! रोधनात् तु त्वं न स्थास्यसि, किन्तु जननीहीनां मां यदा कदा अत्र आगत्य अवश्यं सम्भालय।" अहं ताम् आश्वास्य भारिमनसा प्रस्थिता। तस्याः मधुरा स्मृतिः अद्यापि न अपयाति इति।
प्रश्नाः
1. इन्दुमती सन्तुष्टा किं न अस्ति?
2. तया सह विमाता कीदृशं व्यवहारं करोति?
3. नगरान्तरे प्रस्थातुम् उद्यतां माम् इन्दुमती किं कथितवती?
4. किम् इन्दुमत्याः स्मृतिः अपयाति?
5. विमाता किं न करोति?
-------------------------------------------------------------------------
</text>
