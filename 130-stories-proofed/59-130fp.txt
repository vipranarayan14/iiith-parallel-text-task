<name of the story: 59.यथा प्रश्नस्तथोत्तरम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	59.यथा प्रश्नस्तथोत्तरम्
लेखकस्यात्र को दोषो, यथा प्रश्नस्तथोत्तरम्।
उप्त्वा निम्बस्य बीजानि, नाम्रा लभ्याः कदाचन॥
	एकदा एकस्य अभिनवशैल्याः सुप्रसिद्धचित्रकारस्य गृहे रात्रौ चौराः प्रविष्टाः। चित्रकारः स्वपरिवारस्य सदस्यैः सह गृहोपरि प्रगाढनिद्रायां प्रसुप्तः आसीत्। चौराः स्वमनीषितम् असाधयन्। प्रातः प्रबुद्धः चित्रकारः इदम् अजानात्, आरक्षिस्थाने च गत्वा चौर्यघटनाम् असूचयत्। तेन एव सह चौरहस्तपादचिह्नानि ग्रहीतुं ततः एकः आरक्षी आगतः। स्वकार्यं कृत्वा गच्छन् सः चित्रकारं कथितवान्।
"भवान् तु चित्रकारः। चौरस्य आकृतिं लिखित्वा तु ददातु येन चौरानुसन्धानं सुकरं भवेत्"।
चित्रकारः तथा एव कृतवान्। एकसप्ताहानन्तरं तस्मै आरक्षिस्थानतः पत्रं मिलितम्- "महाशय! चौराः अभिज्ञाताः। एतान् निग्रहीतुं प्रयत्यते। ते चौराः इमे सन्ति - एकः पिपीलकः,  एका वानरी, एकः कपोतः च इति।
प्रश्नाः
1. चौराः चित्रकारगृहे स्वमनीषितं कदा असाधयन्?
2. चित्रकारः तदा किं कृतवान्?
3. आरक्षी चित्रकारं किं कथितवान्?
4. चित्रकारः तदा किम् अकरोत्?
5. आरक्षिस्थानतः चित्रकाराय मिलिते पत्रे किं लिखितम् आसीत्?
-------------------------------------------------------------------------
</text>  
