<name of the story: 112.कामक्रोधादिशून्यः प्रमोदते>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	112.कामक्रोधादिशून्यः प्रमोदते
कामक्रोधादयो यस्य, मृता बन्धुजनाः समे ।
एकाकी स ततः शून्यः, प्रशान्तो मोदते सदा ॥
	आसीत् एकः कषायवस्त्रधारी संन्यासी। एकदा सः कृष्णवस्त्रं परिधाय भिक्षार्थम् एकस्य गृहस्थस्य आवासं प्राप्तः। तत्र तथा परम्पराविपरीतं वस्त्रधारिणं संन्यासिनं दृष्ट्वा गृहस्थः पृष्टवान्- "अद्य कृष्णवस्त्रधारणे किं प्रयोजनम् ?"
	संन्यासी उदतरत्- "हे पुण्यात्मन् ! मम कामक्रोधादयः बन्धुजनाः मृताः। तेषां वियोगे एव शोकप्रकाशनाय मया इदं कृष्णवस्त्रं धृतम्।"
	गृहस्थः तस्मै भिक्षां न दत्वा तं स्वपुत्रद्वारा सतिरस्कारं बहिर्निर्गमयत्। किन्तु कियद्दूरं गतं तं पुनः आहूय पूर्ववत् एव सताडनं निरगमयत्। एवं सः 10-20 वारं कृतवान्। अन्ते तस्य क्रोधहीनतां प्रशान्ततां च दृष्ट्वा तस्य चरणयोः निपत्य स्वधृष्टतायाः कृते वारं वारं ततः क्षमाम् अयाचत, तदीयां सहिष्णुतां च बहु बहु कीर्तयितुं प्रवृत्तः।
	किन्तु संन्यासी तं निवारयन् केवलम् इदम् एव अकथयत् "प्रशंसायोग्यः तु सः कुक्कुरः अस्ति, यः वारं वारं अपमानितः प्रताडितः अपि लक्ष्यप्राप्तिं यावत् न विरमति। अहं तु शान्तस्वभावस्य तस्य अग्रे अस्मि एव कः ? माम् एवं कीर्तयित्वा मम अभिमानं न जागरयतु न च मां नरकगामिनम् एव करोतु" इति।
प्रश्नाः
1. गृहस्थः संन्यासिनं किम् अपृच्छत् ?
2. संन्यासी किम् उत्तरं दत्तवान् ?
3. गृहस्थः 10-20 वारं संन्यासिनं गृहात् सताडनं किं निरगमयत् ?
4. संन्यासी प्रशंसायोग्यं कं निर्दिष्टवान् ?
5. कः सदा प्रशान्तः मोदते ?
------------------------------------------------------------------------------------
</text>	
