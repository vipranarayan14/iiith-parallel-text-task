<name of the story: 35.काले हि शोभते सर्वम् >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	35.काले हि शोभते सर्वम्
कार्यं न क्रियते किञ्चित्, कालो वार्तासु याप्यते।
पुनः काले व्यतीते च, किं पश्चात् तप्यते नहि?॥
	द्वौ जनौ आस्ताम्। एकस्य स्वभावः भाषणदानं, द्वितीयस्य च तद्भाषणश्रवणम् आसीत्। एकदा केनचित् बृहता अपराधेन ताभ्यां मृत्युदण्डः उद्घोषितः। कण्टे पाशयोजनात् पूर्वं ततः अन्तिमेच्छा पुष्टा। तत्र एकेन भाषणदानस्य, अन्येन च तद्भाषणश्रवणस्य इच्छा प्रकटीकृता। अधिकारिभिः द्वयोः अपि इच्छायाः पूर्तिः कृता। किन्तु न एकस्य भाषणं विरमति स्म, न च अन्यः तत्श्रवणात् उद्विजते स्म। अयं क्रमः निरन्तरम् अनेकानि दिनानि पर्यन्तं प्रचलितः। किन्तु 'अन्तः सर्वस्य भवति' अनेन प्राकृतिकेन नियमेन एकस्मिन् दिने भाषणदाता एव विरतः अाजायत। तेन एव सह भाषणश्रोतरि अपि विरामः लग्नः । परिणामतः द्वौ अपि पाशयोजनेन मृतौ।
एवम् एव जनतायाः व्यक्तिः आत्मीयान् अभावाभियोगान् जनप्रतिनिधिं श्रावयति। अनयोः 
श्रावकः श्रोता च परस्परं श्रावणे श्रवणे च एव समयं यापयतः। परं कार्यं तु ततः किम् अपि न सिध्यति इति।
प्रश्नाः  
1. द्वयोः जनयोः स्वभावः कीदृशः आसीत्?
2. ताभ्यां कीदृशः दण्डः उद्घोषितः आसीत्?
3. तौ कां कां स्वकीयाम् अन्तिमेच्छां प्रकटितवन्तौ?
4. ताभ्यां दण्डः कदा मिलितः?
5. पश्चात्तापः कदा करणीयः भवति?
-------------------------------------------------------------------------
</text> 
