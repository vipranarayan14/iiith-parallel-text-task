<name of the story: 96.प्रशंसां श्रोतुं लालसा>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	96.प्रशंसां श्रोतुं लालसा
प्रशंसामन्यतः श्रोतुं, जनः सर्वत्र यत्नवान्।
वृद्धावत् स स्वहस्तेन, करोति स्वां क्षतिं न किम् ?॥
	एकस्याः वृद्धायाः पुत्रस्य विवाहः सम्पन्ने गृहे सञ्जातः। विवाहे बहु यौतुकं मिलितम्। मातापितरौ पुत्र्यै विविधानि बहुमूल्यानि स्वर्णभूषणानि अपि दत्तवन्तः। यदा एभिः आभूषणैः अलङ्‌कृता सा पतिगृहम् आयाता, तदा तां द्रष्टुम् आयाताः प्रतिवेशिन्यः सम्बन्धिन्यः च महिलाः आभूषणानां तस्याः मातापित्रोः च बहुबहुप्रशंसां कृतवत्यः। वृद्धायै एतद् न अरोचत। सा अपि आत्मानं प्रशंसयितुम् एकं हीरकजटितं सुवर्णाङ्गुलीयकं निर्मापितवती। समये समये येन केनापि मिषेण अङ्गुलीयकं दर्शयित्वा तत्सम्बन्धे प्रशंसावचनानि श्रोतुं प्रयतितवती। किन्तु अत्र न केनापि ध्यानं दत्तम्। अन्ते जनानां तत्र ध्यानम् आकृष्टं कर्तुं स्वहस्तेन एव सा स्वकीये आवासे अग्निं योजितवती। 'अस्माकम् अपि अग्निः न लगेत्' - इदं विचार्य प्रतिवेशिनः अग्निं प्रशमयितुम् उपस्थिताः। वृद्धा धृताङ्गुलीयकहस्तेन वारं वारं दर्शयति स्म -"अत्र अग्निशमनं करोतु, अत्र अग्निशमनं करोतु।" तदा कश्चित् युवकः वृद्धाम् अङ्गुलीयकविषये पृष्टवान्, तत्सम्बन्धे च कांश्चित्‌ प्रशंसाशब्दान् अपि कथितवान्। वृद्धा स्वं शिरः स्फोटयन्ती अवोचत् - "अरे मूर्ख! पूर्वम् एव किं न अङ्गुलीयकं प्रशंसितवान्? अहं स्वहस्तेन किं स्वं गृहम् अग्निना अयोजयिष्यम् ?" इति कथयित्वा उच्चैः उच्चैः रोदितुं प्रवृत्ता इति।
प्रश्नाः
1. प्रतिवेशिन्यः सम्बन्धिन्यः महिलाः च कस्य कस्य प्रशंसां कृतवत्यः?
2. वृद्धा प्रशंसां प्राप्तुं किं कृतवती ?
3. प्रतिवेशिनः किं विचार्य वृद्धायाः गृहे उपस्थिताः?
4. वृद्धा तान् किं कुर्वती किं कर्तुं कथयति स्म ?
5. युवकः वृद्धां किं पृष्टवान्, वृद्धा च तं किम् अवोचत् ?  
-------------------------------------------------------------------------
</text>	
