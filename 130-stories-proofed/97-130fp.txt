<name of the story: 97.स्त्रीपुरुषपरिचयः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	97.स्त्रीपुरुषपरिचयः
मायाभोगेषु लिप्तो यः, स एव स्त्री न किं वद ।
यस्तथा वर्तते नैव, स एव पुरुषः खलु ॥
	नगराद् बहिः एकस्मिन् उपवने कश्चित् संन्यासी निवसति स्म। परन्तु भिक्षार्थं सः नगरं एव गच्छति स्म। तस्य भक्तेषु सद्‌गृहस्थाः, अधिकारिणः, कर्मचारिणः च आसन्। मार्गे एकस्याः वेश्यायाः आवासः आसीत्। एकदा सा अपि भिक्षां दत्त्वा सप्रणामं सन्यासिनं पृष्टवती - "भगवन्! भवान् स्त्री अस्ति अथवा पुरुषः?" संन्यासी उत्तरम् दत्तवान् - "पुत्रि! तव प्रश्नस्य उत्तरं पश्चात् प्राप्स्यसि।" उत्तरस्य प्रतीक्षायां बहूनि दिनानि निर्गतानि। कतिपयदिनेभ्यः संन्यासिनः भिक्षार्थम् आगमनं न अभवत्। तस्य अन्तसमयः निकटे आसीत्। सः वेश्याम् आहूय कथितवान् - "पुत्रि! तव प्रश्नस्य उत्तरं ददामि यत् अहं पुरुषः अस्मि, स्त्री नैव ।" वेश्या अवदत्- "महाराज! इदं तु भवता पूर्वम् एव कथयितुं शक्यते स्म। इयन्ति दिनानि किं यापितानि?" संन्यासी अभाषत - "पुत्रि! अहम् इदम् एव स्वस्मिन् परीक्षमाणः आसम्। केवलं पुरुषस्य शरीरस्य धारणेन एव कश्चित् पुरुषः न भवति। यः मायायाः भोगेषु आसक्तः तिष्ठति,  सः जनः मायायाः अधीनतया स्त्री भवति। यः तथा न भवति, सः एव पुरुषः। पुरुषः तु मायापतिः एकः एव। अहम् अधुना तम् एव शरणं गच्छामि। माया स्वजाले मां पातयितुं न शक्नोति। अतः निश्चयेन कथयामि यत् अहं पुरुषः एव अस्मि" एवं कथयन् एव सः उच्चैः 'ओम्' इति उच्चार्य अनन्ते विलीनः इति।
प्रश्नाः
1. संन्यासिनं वेश्या किं कृत्वा किं पृष्टवती ?
2. संन्यासी तदा किम् उत्तरं दत्तवान् ?
3. मृत्युसमये निकटे आगते संन्यासी वेश्याम् आहूय किं कथितवान् ?
4. वेश्या तं किम् अवदत् ?
5. संन्यासी वेश्यां स्त्रीपुरुषयोः कीदृशं भेदं प्रबोधितवान् ?
-------------------------------------------------------------------------
</text>	
