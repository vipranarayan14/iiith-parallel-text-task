<name of the story: 30.चातुर्यपूर्णा वाणी>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	30.चातुर्यपूर्णा वाणी
चातुर्यालङ्‌कृता वाणी, सद्यः स्पृशति मानसम्।
मुग्धः प्राणी तया वाण्या, जायते हि वशंवदः॥
	अहं चिकित्सालये उपचारार्थं प्रविष्टं स्वस्य सम्बन्धिनं द्रष्टुं गतवान्। किन्तु निर्धारितसमयात् पूर्वं प्राप्तः आसम्। परिचारिका प्रवेशतः मां न्यवारयत्। अस्मिन् एव अन्तराले एकः अन्यः जनः आगतः। तम् अपि निवारयन्ती परिचारिका प्रतीक्षितुं कथितवती। किन्तु सः अब्रवीत् "इमानि वस्तूनि मया स्वपत्न्यै देयानि सन्ति।" परिचारिका तानि वस्तूनि ततः आददती उक्तवती "अहम् इमानि प्रापयामि।" आगन्तुकः कथितवान्  "महाशये! एषु वस्तुषु अहम् अपि तु एकं वस्तु अस्मि।" तस्य इदं कथनं श्रुत्वा परिचारिका स्वहास्यं रोद्धुं न पारितवती। सा आवां द्वौ अपि प्रवेशितवती कथितवती च- "शीघ्रम् एव आगन्तव्यम्" इति।
	प्रश्नाः
1. परिचारिका मां किं कृतवती?
2. अन्यं जनम् अपि सा किं कर्तुं कथितवती?
3. सः परिचारिकां किम् अब्रवीत्?
4. परिचारिका यदा तेन दत्तां सामग्रीं प्रापयितुं कथितवती, तदा सः किम् अकथयत्?
5. प्राणी कीदृश्या वाण्या वशंवदः भवति?
-------------------------------------------------------------------------
</text> 
