<name of the story: 63.राजसम्मानः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	63.राजसम्मानः
दुर्लभो राजसम्मानो, विरला निःस्पृहास्ततः।
काले स्वल्पोऽपि सम्मानो, भवेद् भूरि यशस्करः॥
	प्रतिवेशिराज्यस्य राजानं विदुषां सम्मानं कुर्वन्तं दृष्ट्वा यशोलिप्सोः तस्य अपि स्वराज्यपण्डितान् सम्मानयितुम् इच्छा जागरिता। सः स्वकीयं मन्त्रिणं सम्मानपात्रं विद्वांसम् अन्वेष्टुम् आदिष्टवान्। एकः वृद्धः पण्डितः मिलितः। प्रचुरं धनधान्यं गृहीत्वा दलबलसहितः राजा तत्पण्डितावासं प्राप्तः, पण्डितं च सादरं प्रणम्य सम्मान्य च सह आनीतं धनधान्यं तच्चरणारविन्दयोः समर्पितवान्। पण्डितः तद् नैव स्वीकृतवान् कथितवान् च "महाराज! उत्तरायुषि विद्यमानस्य न एतेन मे किमपि प्रयोजनम्, न च अहम् इदानीम् उपकारकं भवन्तं प्रत्युपकर्तुम् एव शक्नोमि। भगवद्भजने निरतस्य मे शिरसि मा भवतु अन्यः कश्चित् भारः।" राजा तस्य इमां निःस्पृहताम् अवलोक्य खिन्नमनाः अपि तं वाचा एव भूयः भूयः सम्मान्य प्रणम्य च स्वं प्रासादं प्रत्यावृत्तः इति।
प्रश्नाः
1. यशोलिप्सोः राज्ञः किं कर्तुम् इच्छा जागरिता?
2. सः पण्डितं किं कृत्वा किं कथितवान्‌?
3. पण्डितः तं राजानं किम् अकथयत्?
4. राजा ततः किम् अकरोत्?
5. कीदृशः सम्मानः यशस्करः भवति?
-------------------------------------------------------------------------
</text> 
