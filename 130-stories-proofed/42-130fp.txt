<name of the story: 42. कः मन्त्री भवितुं योग्यः?  >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	42.कः मन्त्री भवितुं योग्यः?
अन्यकष्टानुभूतिं यः, स्वात्मवत् कुरुते जनः।
स एव श्रमिको धीमान्, मन्त्री भवितुमर्हति॥
	स्वकार्यं सम्यक् निर्वोढुम् अशक्तः प्रधानमन्त्री राजानं निवेदितवान् "अन्नदातः! अतिवार्द्धक्यवशात् अधुना शरीरम् इदं विश्रामम् इच्छति। मां कृपया अनुमन्यतां येन शेष जीवनम् ईश्वरभजने यापयेयम्"। राजा उवाच "मन्त्रिराज! भवन्तं विना पुनः मम कार्यं कथं चलिष्यति? स्वस्थाने स्वसदृशम् एव जनं विनियुज्य भवान्‌ विश्रामं ग्रहीतुम् अर्हति।"
ततः मन्त्री रात्रौ चतुष्पथे एकं बृहत्प्रस्तरं स्थापितवान्, तस्य अपसारकं च स्वसम्मुखे उपस्थापयितुं सेवकम् आदिशत्। दशपञ्चदशदिनानि यावत् तेन प्रस्तरेण आहतपादाः अपि पथिकाः तं प्रस्तरं नैव अपसारितवन्तः, अपि तु तत्स्थापकाय नानागालिकाः ददतः अग्रे वर्धन्ते स्म। षोडशे दिने एकः युवा तं जनसौविध्यार्थम् अपसारितवान्। तम् आदाय सेवकः मन्त्रिणः सम्मुखे उपस्थितम् अकरोत्। मन्त्रिणः अनुमत्या राजा तं युवानम् एव स्वकीयप्रधानमन्त्रिरूपे नियुक्तवान् इति।  
प्रश्नाः
1. प्रधानमन्त्री राजानं किं निवेदितवान्?
2. राजा तं किम् अकथयत्?
3. प्रधानमन्त्री स्वस्थाने स्वसदृशम् एव जनं कथम् अन्विष्टवान्?
4. राजा युवकं प्रधानमन्त्रिरूपे किं नियुक्तवान्?
5. मन्त्री कः भवितुम् अर्हति?
-------------------------------------------------------------------------
</text>
