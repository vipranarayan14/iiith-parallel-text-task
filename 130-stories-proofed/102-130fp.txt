<name of the story: 102.जीवनसारः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	102.जीवनसारः
जीवनस्यैक एवास्ति, सारो भगवदाश्रयः।
क्षणभङ्गुरदेहाय, तुच्छोऽस्त्यखिलसङ्ग्रहः॥
	विश्वकर्मणा वारं वारं नवनवरूपे निर्मितम् अपि सर्वसुखसुविधासम्पन्नम् अनुपमं भवनं महेन्द्राय यदा नैव अरोचत, तदा खिन्नमनाः विश्वकर्मा विष्णुम् उपगत्य समस्यासमाधानं पर्यपृच्छत्। मायापतिः तम् आश्वास्य न्यवर्तयत्। पुनः एकः वटुकः महेन्द्रम् आसाद्य तस्य भवनं प्रशंसन् पृष्टवान्- "इदं निर्मातुं कति विश्वकर्माणः श्रमं कृतवन्तः?" साश्चर्यं सगर्वं च महेन्द्रः उदतरत्- "विश्वकर्मा तु एकः एव।" वटुकः प्रत्यवदत्- "न केवलं विश्वकर्मा एव, अपि तु महेन्द्रब्रह्मविष्णुमहेशाः अपि अनन्ताः सन्ति।" एवम् उक्त्वा सः उच्चैः हसितवान्। पुनः महेन्द्रेण हसनस्य कारणे पृष्टे सः एकं बृहत्पिपीलदलं दर्शयन् कथितवान्- "देवराज! पश्यतु, अस्मिन् दले सर्वेऽपि पिपीलकाः प्राक्तनाः महेन्द्राः एव सन्ति। कर्मवशात् एव ते इमां योनिं प्राप्तवन्तः।" अस्मिन् एव अन्तराले कश्चित् तेजस्वी जनः तत्र उपस्थितः। महेन्द्रः तं यथाविधि पूजितवान्। तस्य शिरसि एकः वेत्रकटः वक्षसि च भूयान् लोमराशिः आसीत्। वटुकेन पृष्टः सः आत्मानं लोमशम् ऋषिं ब्रह्मणः द्विपरार्धान्तम् आयुष्मन्तं पर्यचाययत्, सह एव च इदम् अपि अकथयत् यत्- "एकस्मिन् इन्द्रे गते तस्य एकं लोम उन्मूलितं भवति, आयुषः अस्थिरत्वात् तेन न विवाहः कृतः, न च निवासार्थं काचित् कुटी एव निर्मिता, शीतातपवर्षाभ्यः सुरक्षार्थं शिरसि उक्तः वेत्रकटः धार्यते। नश्वरशरीरस्य शृङ्गारार्थं किम् अनावश्यकः संग्रहः क्रियेत? सर्वथा भगवद्भक्तिः एव जीवनसारः इति मत्वा नित्यं तत्र भगवति रम्यते" इति उक्त्वा निर्गते ऋषौ वटुकः अपि निरगच्छत्। ततः ऋषिवचनं भूयो भूयः चिन्तयन् मन्यमानः  च महेन्द्रः अपि विरक्तः भूत्वा प्रासादनिर्माणं व्यरमयत् विश्वकर्माणम् च दानमानादिना परितोष्य व्यसृजत् इति।
प्रश्नाः
1. विश्वकर्मा विष्णुं किं अपृच्छत् ?
2. वटुके महेन्द्रे च कीदृशं प्रश्नोत्तरम् अभवत् ?
3. लोमशः आत्मानं कस्मिन् रूपे पर्यचाययत् ?
4. अस्य महेन्द्रे कीदृशः प्रभावः अभवत् ?
5. जीवनस्य सारः कस्मिन् अस्ति ?
-------------------------------------------------------------------------
</text>	
