<name of the story: 61.संस्कृतेन संस्कारसम्पन्नता >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	61.संस्कृतेन संस्कारसम्पन्नता
संस्कृतं यो विजानाति, संस्कृतः स हि देवराट्।
संस्कृतं यो न जानाति, संस्कृतः स कथं भवेत्?॥
	मम एकः दूरस्थः सम्बन्धी कार्यवशात् यदा जयपुरे आयातः, तदा माम् अपि द्रष्टुं गृहे उपस्थितः। अहं तं स्वकक्षे उपावेशयम्। मम पुत्रः तदा विद्यालयतः आगतः एव आसीत्। सः इमम् अपूर्वदृष्टम् अपि सम्बन्धिनं सचरणस्पर्शम् अभ्यवन्दत। तस्य अनेन व्यवहारेण सन्तुष्टः सः स्वीयम् आशीर्वादं दत्त्वा विश्रमितुं पुत्रं प्रेषितवान्। पुनः मम पुत्रेण सह स्वपुत्रस्य तुलनां कुर्वन् सः मां पृष्टवान् "बन्धुवर! बालम् इमं भवान् कुत्र पाठयति? तत्र तु उत्तमाः संस्काराः दीयन्ते"। अहम् उदतरम् "महाशय! अहं संस्कृतज्ञः अस्मि। संस्कृतविद्यालये एव पाठयामि। संस्कृतभाषायाः सम्पर्के आगन्तुकः किं न संस्कृतः अर्थात् संस्कारसम्पन्नः भवेत्?" सः अकथयत् "अहम् अपि अधुना स्वपुत्रम् आङ्ग्लविद्यालयतः अपसार्य संस्कृतविद्यालये एव प्रवेशयिष्यामि" इति। 
प्रश्नाः
1. मां द्रष्टुं गृहे कः उपस्थितः?
2. मम पुत्रः किम् अकरोत्?
3. पुत्रस्य विषये आगन्तुकः किं पृष्टवान्?
4. अहं तं किम् उदतरम्?
5. संस्कृतज्ञे असंस्कृतज्ञे च कीदृशः भेदः?
-------------------------------------------------------------------------
</text>  
