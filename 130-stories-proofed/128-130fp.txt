<name of the story: 128.परिवर्तनशीला प्रकृतिः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	128.परिवर्तनशीला प्रकृतिः
न कस्यापि सदैवैका, प्रकृतिरवतिष्ठते ।
परिस्थितिवशात् तस्यां, जायते परिवर्तनम् ॥
	विवाहोत्तरं यदा सा पतिगृहे पदं निक्षिप्तवती, तदा एव देवरस्य स्वभावेन सा परिचिता अजायत। सः वाचा कर्कशः उग्रप्रकृतेः च आसीत्। स्वेच्छाविरुद्धं सोढुं तस्मिन् स्वल्पा अपि क्षमता न अवर्तत। वृद्धौ मातापितरौ अग्रजं च अपि सः तर्जयति स्म - भर्त्सयति स्म च। वराकी तस्य पत्नी तु सदा एव ततः वेपते स्म। ताडनतः अतिरिक्तं सा ततः किमपि न अलभत। एकदा सः स्वीयं भ्रातृजम् एव उत्थाप्य भूमौ न्यपातयत् निर्दयं च तम् अपोथयत्। इदं दृष्ट्वा तु सा देवरे अतिरुष्टा अपि मुखेन तं किमपि न कथितवती, अपि तु आत्मजम् एव अङ्‌के उत्थाप्य स्वप्रकोष्ठे आनीय पर्यङ्‌के लालयन्ती शायितवती। स्वल्पे एव समये साश्रुनयना देवरपत्नी आगत्य स्वभर्त्तुः दुराचाराय तां क्षमां याचितवती। खिन्नमनाः सा केवलं ताम् इदम् एव कथितवती - "किं सः यदा तस्य आत्मजः भविष्यति, तम् अपि एवम् एव ताडयिष्यति?" पाठकाः स्मरन्तु यत् अधुनावधि देवरः निःसन्तानः एव अवर्तत। देवरपत्नी किमपि न कथयित्वा विषण्णवदना ततः तूष्णीं निरगच्छत्। तस्यां निर्गतायां सा अवश्यं पश्चात्तापं कृतवती। किन्तु आवेशे यत् तया कथितं - तत् तु कथितम् एव। नहि धनुषः निर्गतः बाणः कदापि परावर्तयितुं शक्यते। समये आगते देवरपत्नी गर्भवती अजायत। प्रसवकाले निकटे उपस्थिते तस्याः मातापितरौ आगत्य तां सम्यक् सम्भालयितुं स्वगृहे एव नीतवन्तौ। यथासमयं सा सुन्दरं पुत्ररत्नम् एकं ससुखं प्रसूतवती। प्राप्तसमाचारः तत्पतिः तां स्वगृहे आनेतुम् उपस्थितः। परन्तु न ताम् इयत् शीघ्रं तस्याः मातापितरौ प्रेषितवन्तौ, न च सा एव गमने उत्साहं दर्शितवती। अनेन आत्मानम् एव दोषिणं मत्वा एकान्ते सः पुनः तया सह आत्मजेन च सह तथा अन्यैः परिवारसदस्यैः च सह भविष्ये दुर्व्यवहारं न कर्तुं प्रतिज्ञां कृतवान्। वस्तुतः इदानीं सः पश्चात्तापाग्नौ प्रज्वल्य सुवर्णवत् कमनीयकान्तिमान् जातः आसीत्। अन्ते कानिचित् दिनानि तत्र एव अवस्थाय सपत्नीकः सात्मजः च सः गृहम् आगत्य स्वसौम्यव्यवहारेण सर्वान् अपि विस्मापयन् सानन्दं परिवारमध्ये तिष्ठन् शान्तिमयं जीवनं यापयितुं प्रवृत्तः। इदानीं तस्य व्यवहारेण कश्चित् अपि सन्तप्तः उद्विग्नः वा न आसीत्। सहसा तदीयव्यवहारपरिवर्तनस्य कारणं नवागन्तुकं भाग्यशालिनं शिशुम् एव अमन्यन्त सर्वेपि जनाः इति।
प्रश्नाः
1. देवरस्वभावः कीदृशः आसीत् ?
2. देवरः तस्याः पुत्रं स्वीयं भ्रातृजं किं कृतवान् ?
3. तस्याः समीपे क्षमायाचनार्थं का उपस्थिता? तां च सा किं कथितवती ?
4. देवरव्यवहारे परिवर्तनं कदा अभवत् ?
5. किं कस्यचित् स्वभावः सदा एकरूपः एव तिष्ठति ?
-------------------------------------------------------------------------
</text>
