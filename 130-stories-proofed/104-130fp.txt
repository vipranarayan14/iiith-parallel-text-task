<name of the story: 104.कालात् पूर्वं फलेत् नहि >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	104.कालात् पूर्वं फलेत् नहि
समयागमनात् पूर्वं, नैव किञ्चित् प्रजायते।
उप्त्वा बीजं फलं तस्य, तत्कालं नैव लभ्यते॥
	एकः राजा आसीत्। सः यस्मिन् तुष्यति स्म, तस्य दरिद्रता सदार्थं विनश्यति स्म। अनेके जनाः ततः लाभान्विताः अभवन्। तस्य आवासात् किञ्चित् दूरे एव एकः निर्धनः युवा वृक्षस्य अधस्तात् निवसति स्म। सः न कमपि याचते स्म। किन्तु यत् किञ्चित् पथिकेभ्यः मिलति स्म, तेन एव सः सन्तुष्टः आसीत्।
	एकदा राजा सभायां तम् आहूतवान् किञ्चित् सुभाषितं च श्रावयितुं तं कथितवान्। तदा सः गीतवान् - 
"पूर्वतः पूर्णमेवाब्धिं, भरन्ति सरितः सदा।
श्रीरपि स्वां विना भाग्यं, कञ्चिद् दर्शयते नहि॥"
	अनेन सन्तुष्टः राजा तस्मै रत्नभरितम् एकं बृहत् दाडिमफलं प्रदत्तवान्।
	सः युवकः तु बहिरागच्छन् कस्मैचित् धनिकाय तत्फलं विक्रीतवान्। तस्य उत्तमतां विचार्य राजानं प्रसादयितुं धनिकः राज्ञे तत्फलं समर्पितवान्। राजा तद् गृहीत्वा द्वितीयस्मिन् दिने अपि पूर्ववत् सभायां तम् एव युवकं समाहूय ततः च ताम् एव गीतिम् आकर्ण्य तस्मै तत् फलं समुपाहरत्। युवकः तत् फलं पूर्ववत् एव एकस्याः वेश्यायाः हस्ते विक्रीतवान्। सा वेश्या अपि राजप्रसादं प्राप्तुं तत् फलं राज्ञे समर्पितवती। तृतीयदिने राजा पुनः तं युवकं सभायाम् आकार्य ततः पूर्वगीताम् एव गीतिं श्रुत्वा पुनरपि  तदेव फलं तस्मै दत्तवान्।
	अधुना तु तत् फलं तस्य हस्ततः भूमौ निपत्य भग्नम् अभवत्। सर्वाणि देदीप्यमानानि बहुमूल्यानि रत्नानि बहिर्निःसृत्य सर्वाम् अपि सभां विस्मयवतीं कृतवन्ति। सर्वेपि सभ्याः राज्ञः औदार्यं  भृशम् अभिनन्दितवन्तः। राजा तु 'युवकगीतेः सार्थकता एव अनेन प्रमाणिता' इति उक्त्वा तम् अपि युवकम् आत्मनः एकविश्वासपात्रसेवकरूपे स्वीकृतवान् इति।  
प्रश्नाः
1. राज्ञा राजसभायाम् आहूतः निर्धनः किं गीतवान् ? 
2. राजा तस्मै कतिवारं फलं दत्तवान् ?
3. फले कानि रक्षितानि आसन् ?
4. राजा युवकं सेवकरूपे किं स्वीकृतवान्‌ ?
5. इयं कथा कं सन्देशं ददाति ?
-------------------------------------------------------------------------
</text>
