<name of the story: 82.भिक्षुः भिक्षुं न भिक्षते >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	82.भिक्षुः भिक्षुं न भिक्षते
यः स्वयं भिक्षतेऽन्यस्माद्, भिक्षवे दास्यते स किम् ?।
ज्ञात्वैतद् भिक्षुरेकोऽन्यं, भिक्षुं नैव हि भिक्षते॥
	एकः राजा देवदर्शनार्थं निःसृतः। मार्गे एकः भिक्षुकः चलन् आसीत्। राजपुरुषाः तं ततः अपसर्तुम् आदिशन्। भिक्षुकः कथितवान्- "अहं किम् अपसरेयम्? अयं तु सार्वजनिकः मार्गः। युष्माकं राजा अपि आगच्छतु गच्छतु च"। राजपुरुषाः अवदन्- "अस्माकं राजा महान् शक्तिशाली अस्ति। अप्रसन्नः सः त्वां देशात् निर्वासयिष्यति।" भिक्षुकः कथितवान्- "पूर्वं सः अत्रत्यान् मक्षिकादंशकादीन् तु निःसारयतु। पश्चात् मां निर्वासयितुं विचारयतु।" राजपुरुषाः अवोचन्- "इदं तु असम्भवम्।" भिक्षुकः उक्तवान्- "तर्हि कीदृशः सः महाशक्तिशाली राजा?" एवं कथयति एव तस्मिन् राजा अपि तत्र आगतः। भिक्षुकः स्वेच्छया अपसृत्य राज्ञे मार्गं दत्तवान्। राजा तं दृष्टवान्, देवालयं च प्राप्तः। तत्र देवमूर्तिं प्रणम्य सः उच्चैः उच्चैः स्तुतवान्, ततः अतुलितां सम्पत्तिं सुखसमृद्धिं च अयाचत। ततः देवालयात् बहिर् आगच्छन् राजा तम् एव भिक्षुकं दृष्टवान् पृष्टवान् च- "अरे! त्वम् अत्र अपि आयातः? ब्रूहि किम् इच्छसि?" भिक्षुकः प्रणम्य कथितवान्- "राजन्! भवान् भिक्षुकः। अहं च अपि भिक्षुकः। भिक्षुकः भिक्षुकं याचित्वा तं कदापि न अपमानयति।
प्रश्नाः
1. राजपुरुषाः भिक्षुकं किं कर्तुम् आदिशन् ?
2. भिक्षुकस्य तदा किम् उत्तरम् आसीत् ?
3. राजा भिक्षुकं किं कर्तुं पृष्टवान् ?
4. भिक्षुकः राजानं किम् उदतरत् ?
5. एकः भिक्षुकः अन्यं भिक्षुकं किं मत्वा न याचते ?
-------------------------------------------------------------------------
</text>  
