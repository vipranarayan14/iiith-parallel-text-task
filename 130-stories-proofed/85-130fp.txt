<name of the story: 85.आचार्योपासनया विद्या>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	85.आचार्योपासनया विद्या
केवलं तपसा विद्या, नैव लभ्या कदाचन।
आचार्यं समुपास्यैव, लभ्यते सा सदैव हि॥
	भरद्वाजपुत्रः यवक्रीतः महतीं घोरतपस्यां कृतवान्। तेन इन्द्रः प्रकटः भूत्वा तं तपस्याकारणं पृष्टवान्। यवक्रीतः अकथयत् - "अहं महान् अद्वितीयः विद्वान् भवितुम् इच्छामि। अतः तपस्याम् इमाम् आचरामि।" इन्द्रः बोधितवान् - "एवं विद्यालाभः असम्भवः। आचार्यम् उपास्व। तेन ते मनोरथः सेत्स्यति।" एवम् उपदिश्य सः अन्तर्हितः  अजायत।
	यवक्रीतः पुनरपि तपस्यातः विरतः न अभवत्। तस्य इमं हठं त्याजयितुम् इन्द्रः वृद्धः ब्राह्मणः भूत्वा यवक्रीतस्य पार्श्वे एव यत्र गङ्गा वहति स्म - तटे आगत्य उपविष्टः। यवक्रीतः दृष्टवान् यत् सः मुष्टौ मृत्तिकाम् आदाय वारं वारं गङ्गायां निपातयति। विस्मितः सः तम् एतस्य कारणम् अपृच्छत् - "भवान् इदं किं करोति?" वृद्धः उदतरत् - "अहं पारेगङ्गं गन्तुं सेतुं निर्मामि।" यवक्रीतः  तम् उच्चैः उपहसन् उक्तवान् "असम्भवम् सर्वथा असम्भवम्। वहति जले कथं मृत्तिकया सेतुबन्धः?" वृद्धः अपि स्वरूपं धृत्वा पुनः उपदिष्टवान् - "तपस्यया अपि विद्याप्राप्तिः न सम्भवा। अहं तव सहायतां करिष्यामि। प्रथमम् आचार्यात् विद्याभ्यासं कुरुष्व" इति।
प्रश्नाः
1. यवक्रीतस्य तपस्यायाः पृष्ठे किं कारणम् आसीत् ?
2. इन्द्रः तं किं बोधितवान् ?
3. किम् इन्द्रस्य प्रबोधनस्य यवक्रीते प्रभावः अभवत् ?
4. इन्द्रः यवक्रीतं प्रबोधयितुं कम् उपायं कृतवान् ?
5. विद्यालाभः किङ्‌करणेन भवति ?
-------------------------------------------------------------------------
</text>  
