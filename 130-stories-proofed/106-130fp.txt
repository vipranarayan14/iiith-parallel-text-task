<name of the story: 106. शान्तिप्रेमस्थितौ लक्ष्मीः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	106.शान्तिप्रेमस्थितौ लक्ष्मीः
यत्र शान्तिस्तथा प्रेम, तत्र लक्ष्मीस्थितिः सदा।
सद्वेषः कलहो यत्र, तत्र दारिद्र्यसंस्थितिः॥
	एकदा श्रेष्ठिनः रामधनस्यस्वप्ने आगत्य दरिद्रता कथितवती- "श्रेष्ठिन्! लक्ष्मीः तव गृहे बहुवर्षाणि वासं कृतवती। तस्याः छत्रच्छायायां तिष्ठिता सपरिवारेण त्वया असीमः आनन्दः उपभुक्तः। किन्तु समयः सदा एकसमानः न तिष्ठति। लक्ष्म्याः स्थाने अधुना अहं वासं करिष्यामि। परम् इतः पूर्वं त्वम् एकं यथेच्छं वरं मत्तः ग्रहीतुम् अर्हसि।" स्वप्ने एव श्रेष्ठी ताम् उदतरत्- "यदि एवं, तर्हि अहं प्रकृतिनियमाग्रे किं कर्तुं शक्नोमि? किन्तु यत् किम् अपि करोमि, तत् गृहस्य समस्तानां सदस्यानां सहमत्या एव करोमि, तत् गृहस्य समस्तानां सदस्यानां सहमत्या एव करोमि। अतः वरविषये अपि तेषाम् एव सहमतिं गृहीत्वा कथयिष्यामि। तावत् मे कृपया समयं देहि।" दरिद्रता तथा स्वीकृतवती। अन्यस्मिन् दिने प्रातः श्रेष्ठी सर्वान् अपि सदस्यान् दरिद्रतायाः समस्तां घटनां श्रावयित्वा वरविषये अपृच्छत्। ततः प्रत्येकं सदस्यः पृथक् पृथक् वरणीयं वस्तु निर्दिष्टवान्। किन्तु श्रेष्ठिनः मनः तेन नैव सन्तुष्टम्। अन्ते तस्य पुत्रवधूः तस्मै परामर्शं दत्तवती- "पितः! ततः अयं वरः याच्यतां यत् अस्मद् गृहे  शान्तिः प्रेम च यथापूर्वं तिष्ठतु।" श्रेष्ठिने अयं परामर्शः भृशम् अरोचत। रात्रौ उपस्थितां दरिद्रतां सः वधूनिर्दिष्टम् एव वरम् अयाचत। दरिद्रता निराशा भूत्वा कथितवती- "श्रेष्ठिन्! तथास्तु। किन्तु अधुना तव गृहे अहं कदापि न वत्स्यामि, यतो हि यत्र द्वेषकलहौ तिष्ठतः- अहं तत्र एव वसामि" इति।
प्रश्नाः
1. दरिद्रता श्रेष्ठिनं रामधनं स्वप्ने किं कथितवती ?
2. श्रेष्ठी तदा दरिद्रतां किम् उदतरत् ?
3. पुत्रवधूः श्रेष्ठिनं दरिद्रतां कीदृशं वरं याचितुम् अकथयत् ?
4. तस्य वरस्य याचनया दरिद्रता श्रेष्ठिनं किं कथितवती ?
5. दरिद्रता लक्ष्मीः च कुत्र कुत्र तिष्ठतः ?
-------------------------------------------------------------------------
</text>	
