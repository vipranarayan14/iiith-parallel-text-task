<name of the story: 99.धीरस्वभावः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	99.धीरस्वभावः
विपत्तावपि धीरः स्वं, धैर्यं नैव विमुञ्चति।
चातुर्येण स कार्यं स्वं, संसाधयति बुद्धिमान्॥
	एकः रत्नव्यवसायी व्यवसाये उपार्जितं प्रचुरं धनराशिं गृहीत्वा ग्राममार्गतः गच्छन् आसीत्। अधिकरात्रिवशात् सः तत्र एव ग्रामीणं कृषकं शरणं याचित्वा तस्य गृहे स्थितः। रात्रेः तृतीये प्रहरे ग्रामे दस्युदलस्य आगमनाद् भीतः कृषकः स्वकीयं धनं भूमिं खनित्वा तत्र गोपितवान्। व्यवसायी इदं दृष्टवान्। किञ्चित्समयानन्तरं दस्युराजः उपस्थाय स्वकीयं सर्वस्वं दातुं तान् सर्वान् अकथयत्। कृषकः तूष्णीं  स्थितः आसीत्। व्यवसायी तत् स्थानं दर्शितवान्, यतः कृषकस्य धनम् आदाय दस्युराजः निर्गतः। ततः तं व्यवसायिनम् अपि दस्युराजस्य एव व्यक्तिं मन्यमानः कृषकः यदा शेषरात्रौ गम्भीरनिद्रायां सुप्तं कुठारेण मारयितुम् उद्यतः, तदा तस्य पुत्री तम् -  'अतिथिहत्या महापापम्' इति स्मारयित्वा न्यवारयत्। प्रातः प्रस्थातुम् उद्यतः व्यवसायी कृषकं पृष्टवान् - "दस्युगृहीतं धनं कियत् आसीत्?" "तद् धनं विंशतिसहस्ररूप्यकाणाम् अस्याः पुत्र्याः विवाहार्थम् अत्र सञ्चितम् आसीत्। पुनः अस्य सञ्चयः दशवर्षेषु अपि नैव सम्भवः। हा! हतः अस्मि मन्दभाग्यः" इति कथयित्वा विरताय स्वशरणदात्रे कृषकाय व्यवसायी तत्कालं विंशतिसहस्ररूप्यकाणि, इयन्ति एव च अतिरिक्तानि स्वपक्षतः कन्यादाने उपयोक्तुं प्रदाय ततः धन्यवादस्य एकं शब्दम् अपि न शृण्वन् सत्वरं कुटीरात् तूष्णीं निर्गतः इति।
प्रश्नाः
1. रत्नव्यवसायी रात्रौ कस्य गृहे स्थितः ?
2. तत्र रात्रेः तृतीयप्रहरे कः आगच्छत् ?
3. रत्नव्यवसायी दस्युराजं किं दर्शितवान् ?
4. दस्युराजे निर्गते रत्नव्यवसायी किम् अकरोत् ?
5. धीरस्य स्वभावः कीदृशः भवति ?
-------------------------------------------------------------------------
</text>	
