<name of the story: 118.बह्वर्थवेत्ता पण्डितः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	118.बह्वर्थवेत्ता पण्डितः
सामान्यस्यापि वाक्यस्य, बह्वर्थं वेत्ति पण्डितः ।
केनापि वञ्च्यते नास्मात्, ससुखं स प्रमोदते ॥
	कश्चित् नटः राजपरिवारसमक्षे स्वनटविद्याकौशलं प्रदर्शयन् आसीत्। नट्याः भेरीवादनेन सह रज्जौ नटस्य नर्तनं बहुकालं प्रचलितम्। प्रदर्शनम् इदं रात्रौ चन्द्रप्रकाशे आसीत्। भेरीं वादयन्ती नटी श्रान्ता। राज्ञा साधुवादेन सह अधुना अपि पुरस्काररूपे न किञ्चित् दत्तम्। तदा नटस्य नटीं प्रति-
"गतं बहु, स्थितं स्वल्पं, स्वल्पेऽप्यर्धं हि संस्थितम् ।
अतोऽप्यधीयताम् तूर्णं, ताले भङ्गोऽस्तु माऽधुना ॥"
	इति वचनं श्रुत्वा राजगुरुः सद्यः एव स्वं शालं नटाय दत्तवान्। राजकुमारी अपि स्वहारं नट्यै दत्तवती। राजकुमारः अपि स्वं परिधानं नटाय दत्तवान्। दत्त्वा ततः गन्तुम् उद्यतान् एतान् राजा अवरोध्य तत्कारणम् अपृच्छत्। पुरोहितः उदतरत्- "राजन्! नटः सावधानं कृतवान् यत् सम्प्राप्तात् आयुषः बहु अपव्ययितं, स्वल्पम् एव अवशिष्यते, ततः अपि पुनः अर्धं गतम्। अवशिष्टं तु आत्मकल्याणे उपयुज्यताम्। तद् अहम् ईश्वराराधनाय गच्छामि।" राजकुमारी अपि उक्तवती- "अहं कुसङ्गौ पतिता आसम्। अधुना नटेन गुरुवत् मम अपि अक्षिणी उद्घाटिते। तत् प्रायश्चित्ताय तपः तप्तुं गच्छामि।" राजकुमारः कथितवान्- "तात! अहं तु कैश्चित् दुर्जनैः प्रेरितः समयतः पूर्वम् एव राज्यम् अधिग्रहीतुं भवन्तं हन्तुं विचारं कृतवान् आसम्। किन्तु इदानीं नटः माम् अपि तस्मात् महापापतः सुरक्षितवान्। अतः अहम् अपि ईश्वरम् आराधयितुं गच्छामि।" राजा स्वयम् अपि तथा एव स्वं जीवनं निरर्थकं मन्वानः राजकुमाराय एव राज्यभारं दत्वा नटं नटीं च बहु बहु पुरस्कृत्य सपत्नीकः राजगुरुणा राजकुमार्या च सह तपः आचरितुं वनं प्रस्थितः इति।
प्रश्नाः
1. नटः नटीं प्रति किं वचनं कथितवान्?
2. तद्वचनं श्रुत्वा नटनटीभ्यां कः कः किं किं दत्तवान्?
3. नटनटीभ्यां दानस्य कारणं कः कः किं किं राजानं कथितवान्?
4. तदा राज किम् अकरोत्?
5. पण्डितः किं जानाति? सः ससुखं कथं प्रमोदते?
-------------------------------------------------------------------------
</text>
