<name of the story: 37. धूर्ततः रक्षा >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi >
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	37.धूर्ततः रक्षा
धूर्तो वाक्छलतोऽवश्यं, सौम्यं वञ्चयते सदा।
अतो दूरेऽवतिष्ठेत, ततः सुमतिमाञ्जनः॥
	मित्राणाम् आग्रहेण श्रेष्ठी शिवराजः रविवारे रात्रौ एकां संगीतगोष्ठीम् आयोजितवान्। नगरस्य सुप्रसिद्धः गायकः आहूतः। तस्य मधुरेण संगीतेन विद्यमानाः पारिवारिकाः सदस्याः सुहृदः च अतीव आनन्दानुभूतिं कृतवन्तः। गायकाय पुरस्काररूपे यत्किञ्चित् ते दत्तवन्तः। श्रेष्ठी अपि स्वकीयं पञ्चशतरूप्यकाणां पारितोषिकं वित्ताधिकारितः ग्रहीतुं गायकम् अकथयत्। अतीव प्रसन्नः भूत्वा गायकः वित्ताधिकारिणम् उपागच्छत्। किन्तु वित्ताधिकारी तस्मै न किमपि दत्तवान्। अतः परावृत्य सः श्रेष्ठिनं तद्विषये न्यवेदयत्। श्रेष्ठी तं कथितवान् "गायक महाशय! भवता गानमाधुर्येण अस्मदीयकर्णेषु आनन्दानुभूतिः कारिता। मया अपि परितोषिकराशिं श्रावयित्वा भवदीयकर्णयोः आनन्दानुभूतिः कारिता एव। अतः अनेन आदानं प्रदानं च समानं समजायत। न किञ्चिता अपि प्रदानाय अवशिष्यते" इति।
प्रश्नाः
1. गायकस्य सङ्गीतेन प्रभाविताः सदस्याः किम् अुकुर्वन्?
2. श्रेष्ठी गायकं किम् अकथयत्?
3. वित्ताधिकारी किम् अकरोत्?
4. श्रेष्ठी तं गायकं किं कथितवान्?
5. धूर्तस्य स्वभावः कीदृशः भवति?
-------------------------------------------------------------------------
</text>  
