<name of the story: 108.राष्ट्रोत्थानं कथं भवेत् ?>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	108.राष्ट्रोत्थानं कथं भवेत् ?
गुरूभक्ता न भूयांसो, विद्वच्छ्रद्धालवोऽपि न ।
विद्याह्रासस्ततो जातो, राष्ट्रोत्थानं कथं भवेत् ? ॥
	शिक्षां परिसमाप्य कौत्सः गुरुं वरतन्तुं स्वेप्सितां दक्षिणां निर्देष्टुं न्यवेदयत्। किन्तु वरतन्तुः तस्य सेवाशुश्रूषाम् एव परमोत्तमां दक्षिणां मत्वा ततः किम् अपि अन्यत् नैव ऐच्छत्। कौत्सः अनेन नैव सन्तुष्टः। सः वारं वारं गुरुं न्यवेदयत्। तस्य आग्रहेण उत्तेजितः वरतन्तुः तम् आदिष्टवान् - "त्वं मत्तः अधीतानाम् चतुर्दशविद्यानां कृते चतुर्दशकोटिसुवर्णमुद्राः देहि।" कौत्सः किञ्चित् अपि न खिद्यमानः गुरुपादवन्दनां कृत्वा साकेताधिपतिं महाराजं रघुं प्राप्तः। मृण्मयपात्रेषु पूजासामग्रीं निधाय रघुः कौत्सं सत्कर्तुं द्वारि उपस्थितः। ततः तम् अन्तः नीत्वा सम्मान्य च आगमनप्रयोजनं पृष्टवान्।
	कौत्सः गुरुणा सह घटितं दक्षिणाविषयकं सर्वं वृत्तान्तम् अकथयत्। विश्वजिति यज्ञे वितीर्णसर्वस्वः अकिञ्चनीभूतः अपि रघुः तं यज्ञशालायाम् उषित्वा द्वित्रिदिनानि प्रतीक्षितुं प्रार्थयत। मन्त्रिपरामर्शेन कुबेरतः धनम् आहर्तुं प्रातः प्रस्थानाय रात्रौ सः रथे एव प्रसुप्तः।
	अन्येद्युः प्रस्थानोद्यतं तं कोषाध्यक्षः उपस्थाय कोषे रात्रौ सञ्जातां सुवर्णवृष्टिम् असूचयत्। ततः कौत्सम् आदाय कोषाध्यक्षमन्त्र्यादिसहितः रघुः कोषालयं गतः, सर्वाः च सुवर्णमुद्राः गुरवे दातुं ग्रहीतुं कौत्सं प्रार्थितवान्। परन्तु सः कौत्सः ततः अपेक्षिताः एव ग्रहीतुम् इच्छति स्म, रघुः च सर्वाः अपि ग्रहीतुं तं बाधते स्म। तयोः अनेन शुद्धेन व्यवहारेण तत्र उपस्थिताः सर्वे अपि सन्तुष्टाः जनाः द्वौ अपि जयोद्घोषैः भृशम् अभिनन्दितवन्तः। अन्ते रघुः एव सर्वं सुवर्णराशिं कौत्सेन सह तस्य गुरोः समीपे प्रेषितवान् इति।
प्रश्नाः
1. गुरुं वरतन्तुं तस्य शिष्यः कौत्सः किं न्यवेदयत् ?
2. वरतन्तुः कौत्सं किं प्रबोधितवान् ?
3. वारं वारं निवेदनेन वरतन्तुः कौत्सं किम् आदिष्टवान् ?
4. कौत्सः गुरवे दक्षिणां कुतः आदाय अर्पितवान् ?
5. विद्याह्रासस्य किं कारणम् ?
-------------------------------------------------------------------------
</text>
