<name of the story: 75.विलम्बः हानिकरः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	75.विलम्बः हानिकरः
विलम्बो नैव कर्तव्यः, कार्यं सद्यो विधीयताम्।
विलम्बाज्जायते हानिस्तस्याः पूर्तिरसम्भवा॥
	तीर्थयात्रार्थं प्रस्थितः एकः सिद्धपुरुषः मार्गे समायातस्य एकस्य सद्‌गृहस्थस्य अतिथिः अभवत्। पतिः पत्नी मिलित्वा तस्य सर्वात्मना सेवाम् अकुरुताम्। तत्सेवया सन्तुष्टः सः स्वजटारक्षितं स्पर्शमणिं निःसार्य सद्‌गृहस्थं कथितवान् - "अस्य स्पर्शेन लोहः सुवर्णे परिवर्तितः भवति। तद् आनीयतां कश्चित् लोहः।" पत्नी लोहछुरिकाम् आनीतवती। सिद्धपुरुषः तां स्पर्शमणिना स्पर्शयित्वा सुवर्णमयीं कृतवान्। साश्चर्यं विलोकयद्भ्यां ताभ्यां दम्पतिभ्यां स्पर्शमणिं दत्त्वा सः अकथयत् - "इमं स्वोपयोगार्थं स्वसमीपे रक्षतम्। यात्रातः त्रिमासानन्तरं निवृत्तः अहम् इमं ग्रहीष्यामि।" एवम् उक्त्वा तस्मिन् गते सद्‌गृहस्थः गृहस्य सर्वाणि लोहवस्तूनि मणिना सुवर्णस्य कृतवान्, आपणतः अपि लोहं क्रीत्वा सुवर्णं निर्मातुं व्यचारयत्, परन्तु महार्घताकारणात् 'अधुना नैव, पश्चात् क्रेष्यामि यदा अस्य मूल्यं निपतिष्यति' एवं वारं वारं चिन्तयतः एव तस्य त्रयः मासाः व्यतीताः। निर्धारिते समये सिद्धपुरुषः प्रतिनिवृत्तः। स्वमूर्खतायां पश्चात्तपता सद्‌गृहस्थेन स्पर्शमणिः सिद्धपुरुषाय देयः एव अभूत् इति।
प्रश्नाः
1. सिद्धपुरुषः सद्‌गृहस्थाय किं दत्तवान्?
2. दत्तवस्तूनि का विशेषता आसीत्?
3. सद्‌गृहस्थात् स्ववस्तु सिद्धपुरुषः कदा गृहीतवान्?
4. किं दत्तवस्तुनः उपयोगं सद्‌गृहस्थः अकरोत्? यदि नहि तर्हि किं न ?
5. इयं कथा किं शिक्षयति?
-------------------------------------------------------------------------
</text>  
