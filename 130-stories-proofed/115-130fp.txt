<name of the story: 115.ईश्वरशरणागतः सदा निर्भयः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	115.ईश्वरशरणागतः सदा निर्भयः
ईश्वरं शरणं यातः, सर्वत्र निर्भयः सदा।
अवस्थितस्ततो दूरे, विपद्ग्रस्तः पदे पदे॥
	एकः महात्मा स्वशिष्येण सह वनमार्गेण तीर्थस्नानार्थं गच्छन् आसीत्। मध्ये मध्ये वन्यजीवानां कर्कशः ध्वनिः तत्रत्यः तीव्रः वायुवेगः च शिष्यं प्रकम्पयति स्म। चलतोः चलतोः तयोः द्वयोः सन्ध्यासमयः सञ्जातः। महात्मा शिष्यं सावधानं कृत्वा स्वयं सन्ध्योपासनार्थम् उपविष्टः। शिष्यः अकस्मात् तत्र आयान्तम् एकं भयानकसिंहं दृष्ट्वा भयातुरः समीपस्थम् एव एकं वृक्षं सत्वरम् आरूढवान् आत्मानं च सिंहात् सुरक्षितवान्। सिंहः महात्मानम्  अजिघ्रत् निर्गतः च तूष्णीम्। ध्यानमग्नः महात्मा इदं सर्वं न अजानात्। सिंहे निर्गते शिष्यः वृक्षात् अवतीर्य तथा स्थितः यथा किञ्चित् अभवत् एव न।
	सन्ध्योपासनातः निवृत्तः महात्मा पुनः अग्रे शिष्येण सह प्रस्थितः। सः किञ्चित् एव दूरे गतः आसीत् यत् एका वनमक्षिका महात्मनः नासिकाम् अदंशत्। तेन महात्मा अत्यन्तं व्याकुलः अभवत्। इदं दृष्ट्वा शिष्यः महात्मानां पृष्टवान्-" गुरुदेव! सिंहे समीपे आगते तु भवान् नैव भीतः परम् अधुना एकया सामान्यमक्षिकया अिपि दष्टः इयान् व्याकुलः अभवत्। इदं किम् ?" महात्मा उत्तरं दत्तवान्- "पुत्र! तदा अहं मात्रा गायत्र्या सह आसम्, अधुना च मनुष्येण त्वया सह अस्मि" इति।
प्रश्नाः
1. सन्ध्योपासनार्थं महात्मनि उपविष्टे शिष्यः किं कृतवान् ?
2. महात्मानं व्याकुलं दृष्ट्वा शिष्यः किं पृष्टवान् ?
3. महात्मा तदा किम् उत्तरं दत्तवान् ?
4. सर्वत्र सदा निर्भयः कः भवति ?
5. पदे पदे विपद्ग्रस्तः कः तिष्ठति ?
-------------------------------------------------------------------------
</text>	
