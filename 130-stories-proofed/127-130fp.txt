<name of the story: 127.स्वकार्यकरणेन साफल्यम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	127.स्वकार्यकरणेन साफल्यम्
यस्य यन्नियतं कार्यं, स एव तत् करोति चेत् ।
साफल्यं निश्चितं तर्हि, सर्वथा तत्र बुध्यताम् ॥
	एकदा अर्जुनः भगवन्तं श्रीकृष्णं पृष्टवान् - "भगवान्! नित्यं यथेच्छं गोरसं सेवमानः अपि भवान् शरीरेण श्यामः कृशः च कथम् अस्ति? भवतः अपेक्षया तु अस्माकम् एव शारीरिकं सौष्ठवं समधिकं सुन्दरं विद्यते।"
	कृपालुः कृष्णः उत्तरं दत्तवान् - "प्रियवत्स! तव जिज्ञासा समुचिता। अस्याः समाधानं शृणु। जनाः मां विश्वम्भरं कथयन्ति। विश्वं भर्त्तुं या चिन्ता मम प्रतिक्षणं तिष्ठति, तस्याः तापः एव मां श्यामवर्णं कृशं च कृतवान् अस्ति।"
	पुनः अर्जुनः अकथयत् - "भगवन्! भवतः न्यूनता का? कस्मै अपि जनाय स्वकीयम् इदं कार्यं समर्पयति, येन विश्रामः तु कश्चन मिलेत्!"
	भगवन् कृष्णः उक्तवान् - "प्रिय तात! त्वत्तः अतिरक्तः अन्यः कश्चित् इदं कार्यं निर्वोढुं योग्यः विश्वसनीयः च न दृश्यते। तत् किं न त्वम् एव मम मनोवाञ्छितं साधयसि?"
	अर्जुनः सानन्दम् अकथयत् - "भगवन्! भवते अहं किं न कर्तुं शक्नोमि? अद्यतः अहं भवदीयं दायित्वं स्वस्मिन् वहामि। भवान् स्वं शरीरं हृष्टं पुष्टं कान्तिमयं च निर्मातु।"
	तदनन्तरम् अर्जुनः जनतायाः सुखं दुःखं निरीक्षितुम् एकाकी एव निर्गतः। पिपासाकुलः सः एकस्य महात्मनः आश्रमं प्राप्तः। महात्मानं प्रणम्य सः ततः जलम् अयाचत। महात्मा कांश्चित् कमण्डलून् निर्दिश्य कथितवान् - "यथेच्छं ततः पिब।"
	अर्जुनः तान् निर्जलान् दृष्ट्वा महात्मानम् अवदत् - "भगवन्! इमे तु शुष्काः सन्ति।"
महात्मा कथितवान् - "पार्श्वस्थगिरिनिर्झरतः गृहीत्वा पिब।"
	अर्जुनः गिरिम् उपगतः, किन्तु तत्र निर्झरान् अपि शुष्कान् दृष्ट्वा महात्मानम् आगत्य अवोचत् - "महाराज! निर्झराः तु निर्जलाः सन्ति।"
	इदं श्रुत्वा महात्मा क्षणं ध्यानस्थः अजायत, ततः कथितवान् च - "भगवन् श्रीकृष्णः यावत् विश्वम्भरः आसीत् - तावत् तु सर्वं सम्यक् अवर्तत। किन्तु यथा एव अर्जुनः इदं कार्यं सम्भालितवान्, तथा एव सर्वं निष्फलम् अभवत्।"
	अर्जुनः तस्य मुखात् एतद् आकर्ण्य लज्जितः अभवत् तं च क्षमां याचित्वा कृष्णम् उपगतः प्रार्थितवान् च - "भगवन्! भवान् एव स्वकीयं दायित्वं सम्भालयतु। अहम् अस्मिन् कर्मणि सफलः नैव अभूवम्।"
	श्रीकृष्णः मन्दं मन्दं स्मयमानः स्वकीयं कार्यं कर्तुं यथा एव प्रवृत्तः तथा एव गिरिनिर्झरतः जलवहनं प्रारब्धम् इति।
प्रश्नाः
1. अर्जुनः कृष्णं किं पृष्टवान्?
2. कृष्णस्य तदा उत्तरं किम् आसीत्?
3. अर्जुनाय कृष्णः किं दत्तवान्?
4. अर्जुनः महात्मानं किम् अयाचत?
5. महात्मा अर्जुनं किं कर्तुम् अकथयत्?
-------------------------------------------------------------------------
</text>
