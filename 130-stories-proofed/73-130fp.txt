<name of the story: 73.विश्वासघातुकः नरकं याति >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	73.विश्वासघातुकः नरकं याति
लवणं भक्षितं यस्य, तद्विश्वासो न हन्यताम्।
विश्वासघातकर्ता यो, नरकं सोऽधिगच्छति॥
	चन्द्रधरः श्रेष्ठिरामदासस्य गृहे कर्मचारी आसीत्। केनापि कारणेन ततः रुष्टः सः सेवां त्यक्त्वा निर्गतः। तत्कालम् अन्याम् आजीविकां न प्राप्य इतस्ततः अटन् असामाजिकतत्त्वानां कुसङ्गतौ सः निपतितः। तस्य साहाय्येन ते श्रेष्ठिरामदासस्य गृहे चौर्यम् अकुर्वन् तं च कथितवन्तः यत् - "त्वया अस्माकं लवणं भक्षितं, यस्य लवणं भक्ष्यते - तं प्रति विश्वासघातः न नैतिकः अस्ति न च धार्मिकः एव। अतः अस्य चौर्यस्य रहस्यं गोपनीयं रक्षणीयम्" इति उक्त्वा तस्मै अपि चोरितद्रव्यस्य भागं दत्तवन्तः। चन्द्रधरः चौराणां वचने वारं वारं मननं कृतवान्। सः व्यचिन्तयत्- 'प्रथमं तु मया श्रेष्ठिरामदासस्य एव लवणं भक्षितम्। तद् गृहे चौर्यं कारयित्वा अवश्यं मया तं प्रति विश्वासघातः कृतः। अस्य प्रायश्चित्तं कर्तुं मया त्वरितम् एव तस्मै चौर्यरहस्यम् उद्घाटनीयम्।' एवं निश्चित्य सः तथा एव कृतवान् येन चोरितं सर्वम् अपि द्रव्यं श्रेष्ठिने मिलितं, चन्द्रधरः च पुनः तत्र एव सेवां कर्तुं प्रवृत्तः इति।
प्रश्नाः
1. रुष्टः कर्मचारी चन्द्रधरः केषां कुसङ्गतौ पतितः?
2. येषां कुसङ्गतौ सः पतितः ते तं चन्द्रधरं किं कथितवन्तः?
3. चन्द्रधरः तदा किम् अकरोत्?
4. कस्य विश्वासघातः न करणीयः?
5. विश्वासघाती कुत्र गच्छति?
-------------------------------------------------------------------------
</text>  
