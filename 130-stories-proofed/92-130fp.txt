<name of the story: 92.स्वार्थी परपीडां न जानाति >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	92.स्वार्थी परपीडां न जानाति
स्वार्थी स्वार्थं विहायान्यत्, किञ्चिन्नैवाभिपश्यति।
तस्य कुचेष्टया साधुः, पीडां प्राप्नोति किं नहि?॥
	गुरुं प्रसन्नं कर्तुं द्वौ शिष्यौ तस्य चरणयोः रात्रौ शयनसमये संवाहनद्वारा सेवां कर्तुं निर्णयं कृतवन्तौ। द्वयोः अपि पादयोः एकः एव शिष्यः सेवां कर्तुम् इच्छति स्म। अतः द्वयोः परस्परं कलहं दृष्ट्वा गुरुः स्वस्य एकं चरणम् एकस्मै शिष्याय द्वितीयं चरणं च द्वितीयस्मै शिष्याय संवाहयितुं निर्द्दिष्टवान्। एवं कलहः तु शान्तः, किन्तु मानसिकः असन्तोषः वर्धमानः एव आसीत्। अस्मिन् एव अन्तराले एकः शिष्यः स्वमातुः अस्वास्थ्यवृत्तं श्रुत्वा तां द्रष्टुं ग्रामान्तरं गतः। ततः गुरुः तेन संवाह्यमानं चरणम् अपि संवाहयितुम् अन्यस्मै शिष्याय आदिशत्। परन्तु 'अयं चरणः मम विपक्षिणः' इति मत्वा तथा सबलं समवाहयत् यथा तस्य पादस्य अस्थ्नः एव भङ्गः अभवत्। द्वित्रिदिनानन्तरं प्रत्यावृत्तः शिष्यः यदा गुरोः सेवनीयस्य स्वपादस्य विपक्षिणा कृताम् एतां दुर्दशां दृष्टवान् - तदा क्रोधाविष्टः ततः प्रतिशोधं ग्रहीतुं विपक्षिणा सेव्यमानस्य चरणस्य अपि तत्कालं तादृशीम् एव दशां कृतवान् यादृशी विपक्षिणा तेन सेवनीयस्य चरणस्य कृता आसीत्। अनेन वेदनापीडितः गुरुः तौ द्वौ अपि शिष्यौ जडमती मत्वा स्वसेवातः दूरीकृतवान् इति।
प्रश्नाः
1. द्वौ शिष्यौ किम् इच्छतः स्म ?
2. गुरुः तौ किं कर्तुम् आदिशत् ?
3. प्रथमशिष्ये ग्रामं गते द्वितीयः शिष्यः किम् अकरोत् ?
4. ग्रामात् आगतः प्रथमशिष्यः किम् अकरोत् ?
5. स्वार्थी जनः किं करोति ?
-------------------------------------------------------------------------
</text>
