<name of the story: 95.कार्यं सिध्यति युक्त्यैव >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	95.कार्यं सिध्यति युक्त्यैव
शारीरं स्वबलं यत्र, कार्यं साधयते नहि।
तत्र युक्तिबलेनैव, कार्यं सिध्यति तत्क्षणम्॥
	"अयि किं शयिष्यते एव? चौरः भित्तिं त्रोटयति" पतिं जागरयन्ती पत्नी कथितवती। जागरितः पतिः उच्चैः उच्चैः अवदत् येन चौरः अपि तत् शृणुयात् - "अरे! अत्र चिन्तायाः का वार्ता? अहं किं मूर्खः अस्मि यत् आत्मनः धनं तव च सुवर्णाभूषणानि गृहे रक्षेयम्? इदं सर्वं तु एकस्यां पोटलिकायां बद्ध्वा बहिर्वृक्षोपरि एकस्यां शाखायाम् अवलम्बितवान् अस्मि। ततः चौरः तु किं? तस्य पिता अपि नेतुं न शक्नोति।" चौरः इदं श्रुत्वा तत्र एव प्राप्तः। आसीत् इयं कृष्णपक्षस्य रात्रिः। घोरान्धकारे चौरः सम्यक् द्रष्टुं न अशक्नोत्। सः शीघ्रं शीघ्रं वृक्षम् आरूढः। तत्र पूर्वतः विद्यमानं मधुमक्षिकाच्छत्रम् एव आभूषणपोटलीं मन्वानः सः यथा अस्पृशत्, तथा एव मधुमक्षिकाः उद्बुद्धाः, तं च सर्वथा अदंशन्। अनेन भूमौ पतितः चौरः यथाकथञ्चित् उत्थाय पलायितः इति।
प्रश्नाः
1. पतिः पत्नीं किम् अवदत् ?
2. चौरः तदा किम् अकरोत् ?
3. मधुमक्षिकाः चौरं किम् अदंशन् ?
4. चौरः कथं पलायितः ?
5. युक्तिबलं कार्यं कदा साधयति ?
------------------------------------------------------------------------------------
</text>
