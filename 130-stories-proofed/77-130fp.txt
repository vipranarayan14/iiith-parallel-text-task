<name of the story: 77.सज्जनः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	77.सज्जनः
दृष्ट्वाऽन्येषां तु दुःखानि, दुःखी भवति सज्जनः।
तेषां दुःखानि हर्तुं स, सम्प्रार्थयत ईश्वरम्॥
	भगवतः गोविन्ददेवस्य एकः निर्धनः भक्तः प्रतिदिनं प्रातः नियमितरूपेण दर्शनं कर्तुं गच्छति स्म। वर्षाशीतग्रीष्मादिकाः ऋतवः तस्य दर्शने बाधकाः न भवन्ति स्म। किन्तु एकवारं शीतर्तौ तस्य पादत्राणे जीर्णशीर्णे अभवताम्। सः गोविन्ददेवं प्रार्थितवान् - "भगवन्! त्वं सर्वदानी असि। यदि कुतश्चन मह्यं पादत्राणयोः व्यवस्थां कुर्याः, तर्हि मह्यं सुखकरं स्यात्। " एवं सम्प्रार्थ्य यदा सः परावृत्तः, तदा मन्दिरात् बहिः उपविष्टम् एकं याचकं बालकम् अपश्यत्। तस्य पादौ न आस्ताम्। तस्य जनकः तं तत्र उपावेश्य स्वयम् अन्यत्र भिक्षार्थं गतः आसीत्। बालकाय दर्शनार्थिनः तस्य विकलाङ्गतां दृष्ट्वा दयाभिभूताः सन्तः यत् किञ्चित् ददति स्म। पादत्राणाभिलाषुकः भक्तः यदा बालकम् इमं दृष्टवान् तदा भगवते गोविन्ददेवाय  धन्यवादं ददत् अकथयत् - "अहो! भगवन्! त्वत्कृपया मम पादौ तु वर्तेते, अहम् आभ्यां यथेच्छम् इतस्ततः चलितुं शक्नोमि। अयं बालकः तु तथा कर्तुम् अपि न शक्नोति। मह्यं त्वं पादत्राणे देहि वा मा देहि, किन्तु अस्मै बालकाय तु द्वौ पादौ अवश्यम् एव देहि, येन अयम् अपि इच्छानुसारं पर्यटितुं शक्नुयात्। तदा एव अहं सुखम् अनुभवेयम्" इति।
प्रश्नाः
1. निर्धनः भक्तः गोविन्ददेवं प्रथमं किं प्रार्थितवान्?
2. प्रार्थनां कृत्वा परावृत्तः भक्तः मन्दिरात् बहिः किं दृष्टवान्?
3. पुनः सः भगवन्तं गोविन्दं किम् अकथयत्?
4. सज्जनः कीदृशः भवति?
5. अन्यदुःखानि दृष्ट्वा सज्जनः किं करोति?
-------------------------------------------------------------------------
</text> 
