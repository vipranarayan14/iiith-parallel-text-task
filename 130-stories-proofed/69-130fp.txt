<name of the story: 69.सत्याः वैष्णवाः क्षमां याचन्ते >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	69.सत्याः वैष्णवाः क्षमां याचन्ते
सत्या वैष्णवसन्तो हि, स्वदोषपरिशुद्धये।
सङ्‌कोचं नैव कुर्वन्ति, कदापि याचितुं क्षमाम्॥
	'अत्यल्पः एव समयः अवशिष्टः अस्ति, गन्तव्यं बहुदूरे वर्तते' इदं कस्यचित् यात्रिणः मुखात् श्रुत्वा युवकस्य मनः उद्विग्नम् अभूत्। सः आत्मानं संसारयात्रिणम् एव मत्वा चिन्तासागरे निमग्नः। ततः तत्कालम् एव गृहं परित्यज्य वृन्दावनं प्राप्तः। तत्र एव मानापमानौ परित्यज्य भिक्षां याचित्वा तथा एव शरीरम् अनुपालयन्, यमुनातटे च संवसन् भगवद्ध्यानचिन्तनपरः अभूत्। मार्गे मिलितम् एकं साधुं यदा सः प्रणतवान्, तदा सः तं भर्त्सयन् इव तम् अकथयत् - "धूर्त्त! वैष्णवताम् अभिनयसि!" एवम् उक्त्वा तस्मिन् निर्गते सः आत्मदोषं वारं वारं चिन्तितवान्। सः अस्मरत् यत् एकदा सः एकं वैष्णवभक्तं कठोरवचसा अपमानितवान् आसीत्। अतः तम् एव क्षमां याचितुं विचार्य तद् गृहं प्रति प्रस्थितः। इदं ज्ञात्वा सः गृहस्थः सपत्नीकः यदा तम् एव द्रष्टुं मार्गे आयातः, तदा तं दृष्ट्वा एव युवकः साष्टाङ्गं प्रणिपत्य सर्वजनसमक्षं स्वदुष्कृताय क्षमाम् अयाचत। गृहस्थः अपि तम् एवम् आचरन्तम् अवलोक्य भावविह्वलः तथा एव तं साष्टाङ्गं प्रणिपत्य पत्न्या सहितः तस्य चरणधूलिं स्वशिरसि धारितवान् इति।
प्रश्नाः
1. युवकस्य मनः उद्विग्नं किं श्रुत्वा अभवत्? ततः सः किं कृतवान्?
2. साधुः तं किं कथयित्वा अभर्त्सयत्?
3. भर्त्सनेन युवकः किम् अकरोत्?
4. गृहस्थः युवकेन सह कीदृशं व्यवहारं कृतवान्?
5. सत्याः वैष्णवसन्तः किं कुर्वन्ति?
-------------------------------------------------------------------------
</text>   
