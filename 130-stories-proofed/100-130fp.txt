<name of the story: 100.इच्छाः दुःखदाः सदा>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	100.इच्छाः दुःखदाः सदा
इच्छानां नास्ति कोऽप्यन्तः, पूर्तिस्तासां न सम्भवा ।
आदावन्ते सदुःखास्ता, अतस्तासु रमेत कः? ॥
	सुरसामुखम् इव एकतः वर्धमाना महार्घता, द्रौपदीशाटिका इव अन्यतः अन्तहीना नित्यं नवनवानाम् उपभोग्यवस्तूनां लिप्सा, द्वाभ्याम् अपि उत्पीडितः सुरेशः गृहत्यागे एव कल्याणम्‌ अमन्यत। विना सूचनादानं सः एकवारं यः निर्गतः -निर्गतः एव। पश्चात् तस्य पत्न्या पुत्रेण च पत्रम् एकं प्राप्तं - यत्र कुतः कुतः कियत् कियत् च तेन ऋणं गृहीतम् आसीत् ? तस्य विवरणं दत्तम् अभवत्। ऋणशोधनार्थं तस्मिन् पत्रे निर्दिष्टम् आसीत्‌। द्वौ अपि मातापुत्रौ तं पूर्वं नगरे एव, तदनन्तरं बहिरपि सम्बन्धिषु अन्विष्टवन्तौ। परन्तु सः नैव मिलितः। अन्ते निराशौ भूत्वा विंशतिपञ्चविंशतिवर्षाणि एवम् एव यापितवन्तौ। ततः तीर्थयात्रायै कृतविचारौ तौ बदरीनाथधाम प्राप्तौ। तत्र भिक्षुषु एकं भिक्षुकं दृष्ट्वा पुत्रः स्थितः, माता च अपि निर्निमेषं तं पश्यन्ती ततः पदम् एकम् अपि न प्रचलिता। भिक्षुः अपि किञ्चित् स्मरन् इव ताम् एव स्थितिम् आपन्नः। अन्ते माता किञ्चित् वक्तुम् उद्यता, तावत् एव भिक्षुः "हा पुत्र रमेश !" इति उच्चारयन् एव निष्प्राणः अभवत्। अधुना तु मातापुत्रौ 'अयम् एव मे पतिदेवः, अयम् एव मे पिता' इति अवगत्य अत्यन्तं पश्चात्तपन्तौ तत्र एव पुरोहितस्य एकस्य साहाय्येन तस्य सर्वम् अपि और्ध्वदैहिकं कर्म यथाविधि सम्पादितवन्तौ। तत्र तत्रत्याः सर्वेऽपि तस्य सहचराः भिक्षुकाः सम्मिलिताः अजायन्त इति।
प्रश्नाः
1. सुरेशः गृहत्यागं किम् अकरोत् ?
2. तस्य पत्रं प्राप्य तस्य पत्नी पुत्रः च किम् अकुरुताम् ?
3. माता पुत्रः च सुरेशं कुत्र प्राप्तवन्तौ ?
4. सुरेशः निष्प्राणः किम् उच्चारयन् अभवत् ?
5. इच्छाः कीदृश्यः भवन्ति ?    
-------------------------------------------------------------------------
</text>	
