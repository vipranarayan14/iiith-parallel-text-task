<name of the story: 66.गुरुसेवा  कल्याणकारिणी>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	66.गुरुसेवा  कल्याणकारिणी
गुरुसेवा कृता सम्यक्, सदा कल्याणकारिणी।
नानारीत्या परीक्षन्ते, गुरवः शिष्यमण्डलीम्॥
	एकदा समर्थगुरुरामदासः उच्चैः उच्चैः आक्रन्दति स्म- "हा! मृतः रे!, हा! मृतः रे!, रक्ष प्रभो! रक्ष!" तस्य आक्रन्दनम् आकर्ण्य सर्वे अपि शिष्याः तत्र समवेताः अजायन्त, तस्य पीडाकारणं च पृष्टवन्तः। गुरुः स्वपादं दर्शयन् अकथयत्- "अत्र अयं कृष्णमुखः प्राणहरः स्थूलः स्फोटः उत्पन्नः। मुखद्वारा दूषितमलनिःसारणेन एव अहं जीवेयम्।" स्फोटः वस्त्रपट्टिकया आवेष्टितः आसीत्। केवलं तस्य कृष्णमुखं दृश्यते स्म। स्पर्शेन सः मृदुः आसीत्। अहमहमिकया गुरोः प्राणान् रक्षितुं सर्वेपि शिष्याः तत्कालम् एव स्फोटं चूषितुं प्रवृत्ताः। तदा गुरुः तान् अवदत् - "किन्तु स्मरणीयं, चूषकः पुनः जीवितः न स्थास्यति।" इदम् आकर्ण्य शिष्याः एकतः अपसृताः। केवलं गुरोः प्रियतमः शिष्यः शिववीरः एव स्वप्राणान्  अपि अगणयन् एव स्फोटस्य पूयं महता प्रेम्णा चूषित्वा सर्वान्‌ विस्मापयन् इव गुरोः मनसि महतीं प्रीतिम् उत्पादितवान्। वस्तुतः गुरुः शिष्यान् परीक्षितुं पादे कृष्णमुखं मधुररसभरितं मृदुलम् एकम् आम्रं कर्पटपट्टिकया आवेष्ट्य स्फोटजनितां पीडाम् अभिनयन् आसीत् इति।
प्रश्नाः
1. समर्थगुरुः रामदासः कथम् आक्रन्दति स्म?
2. शिष्यान् सः किम् अकथयत्?
3  शिष्याः तदा किं कर्तुम् उद्यताः कथं च पुनः विरताः?
4. शिववीरः किं कृतवान्?
5. समर्थगुरुरामदासस्य तद् आचरणं किमर्थम् आसीत्?
-------------------------------------------------------------------------
</text> 
