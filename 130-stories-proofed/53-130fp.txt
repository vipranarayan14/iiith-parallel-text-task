<name of the story: 53.राष्ट्रभविष्यज्ञाता ईश्वरः एव >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	53.राष्ट्रभविष्यज्ञाता ईश्वरः एव
रक्षका भक्षका यत्र, यत्र स्त्रीषु बलात्कृतिः।
भविष्यं तस्य राष्ट्रस्य, वेत्ति केवलमीश्वरः॥
	श्यामः मातापितृभ्यां सह ग्रामतः नगरम् आगत्य गृहनिर्माणे विगतदशवर्षेभ्यः श्रमिकः आसीत्। मध्ये मध्ये सः यदा कदा ग्रामम् अपि प्रत्यागच्छति स्म। एकदा अकाले आपतिते आजीविकायाः अलाभेन मातापितरौ दिवं गतौ आस्ताम्। सर्वथा असहायः एकाकी श्यामः अपि जीवनतः निराशः सञ्जातः। किन्तु तस्य मातापित्रोः परिचितेन तस्मै स्वकीयां कन्यां दत्त्वा कश्चन आशायाः सञ्चारः कृतः। सः तया सह नगरम् आयातः। इतस्ततः भ्रमन् यत्र यत्र तेन कार्यं कृतम् आसीत्, ताः ताः उच्चाः उच्चाः अट्टालिकाः पत्नीं दर्शयन् कम् अपि गर्वं करोति स्म। अस्मिन् एव मध्ये तत्रत्याः प्रहरिणः तं चौरं मत्वा निगृह्य आरक्षिणां हस्ते समर्पितवन्तः। श्यामः एतत् प्रतिकर्तुं बहु अचेष्टत। किन्तु तस्य किम् अपि न श्रुतम्। रात्रौ एकाकी सः अपराधिप्रकोष्ठे निपातितः। अन्येद्युः तेन श्रुतं यत् तस्य पत्नी कुत्रचित् पलायिता। सा पलायिता, अपहृता, बलात्कृता, मारिता वा? इदं तु परमेश्वरः एव जानाति इति।
प्रश्नाः
1. श्यामः कः आसीत्? किं करोति स्म?
2. सः कया सह नगरम् आयातः?
3. आरक्षिणः श्यामेन सह कीदृशं व्यवहारं कृतवन्तः?
4. परमेश्वरः एव किं जानाति?
5. इयं कथा कं सन्देशं ददाति?
-------------------------------------------------------------------------
</text>  
