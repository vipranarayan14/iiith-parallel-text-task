<name of the story: 50.अपरिग्रहः सुविधाजनकः >
<source:  130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	50.अपरिग्रहः सुविधाजनकः
यात्रायां भारभूतः स्यात्, कृतोऽतीव परिग्रहः।
सुविधाजनकोऽस्त्येव,   यात्रायामपरिग्रहः॥
	पुरा वङ्गदेशे नवद्वीपे न्यायशास्त्रस्य एकः महान् पण्डितः सञ्जातः। सः परिग्रहतः दूरे तिष्ठति स्म। अयाचितवस्तुभिः एव स्वीयं जीवनं यापयति स्म। एकदा कृष्णनगरराजः कृष्णचन्द्रः स्वयं तत्र तं सम्मानयितुं प्राप्तः। तदा सः ग्रन्थस्य कस्याश्चित् पङ्क्त्याः तत्वं चिन्तयितुं ध्यानावस्थितः आसीत्। राजा तं प्रणम्य आत्मीयम् अभावं कथयितुं प्रार्थितवान्। नैयायिकः तु 'अभावः चतुर्विधः - प्रागभावः, प्रध्वंसाभावः, अत्यन्ताभावः, अन्योन्याभावः च' इति निर्दिश्य राजानम् अपृच्छत् - "भोः! कथ्यताम् एषु कतमम् अभावं जिज्ञासते भवान्? अहं तु कम् अपि अभावं न अनुभवामि। इमे आश्रमस्थाः वृक्षाः मम सर्वाः आवश्यकताः पूरयन्ति। पुनश्च अन्तिमे आयुषि वर्तमानस्य मे महायात्रावसरे सांसारिकवस्तूनां परिग्रहः भारभूतः एव भवेत्। अतः क्षमां याचे" इति उक्त्वा पङ्क्तिचिन्तने तत्परः अभवत् इति।         
प्रश्नाः
1. न्यायशास्त्रस्य महापण्डितस्य स्वभावः कीदृशः आसीत्?
2. तं पण्डितं सम्मानितं कर्तुं कः तस्य समीपे गतवान्?
3. अभावं कथयितुं प्रार्थितः किम् उत्तरम् अददात्?
4. सम्मानकर्तरि तस्य कः प्रभावः अभवत्?
5. परिग्रहे कः दोषः? अपरिग्रहे च कः लाभः?
-------------------------------------------------------------------------
</text>  
