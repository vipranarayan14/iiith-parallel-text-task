<name of the story: 41. अनिष्टं न चिन्त्यं, न च कार्यम् एव  >
<source:  130 sanskrit kathas  >
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain:   moral stories  >
<Book relation:    >
<version:        >
<typist: k.hymavathi >
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	41.अनिष्टं न चिन्त्यं, न च कार्यम् एव
नानिष्टं कस्यचिच्चिन्त्यं, नापि तत्कार्यमेव च।
दग्ध्वा शुष्काणि पत्राणि, दग्धानि हरितान्यपि॥
	ग्रामसीमातः बहिः एकः पिप्पलवृक्षः आसीत्। पथिकेभ्यः सः विश्रामस्थानम् अभवत्। रात्रौ पक्षिणः अपि तस्मिन् आश्रयं प्राप्नुवन्ति स्म। तस्य कानिचित् पत्राणि पीतवर्णानि शुष्कप्रायाणि च अजायन्त। यानि हरितपत्राणि तत्र आसन्, तानि शुष्कपत्राणाम् अवस्थानं स्वसमीपे नैव अवाञ्छन्। अतः परस्परं सम्मिल्य प्रकम्पमानानि तानि स्ववायुना शुष्कपत्राणि नीचैः अपातयन्। तस्मिन् एव समये एकः पथिकः आगत्य तत्र विश्रमितुं प्रवृत्तः, धूमवर्त्तिकां च प्रज्वाल्य ज्वलन्तीम् एव दीपशलाकां पार्श्वे पत्रेषु न्यपातयत्। पत्राणि ज्वलन्ति दृष्ट्वा वृक्षस्थानि पत्राणि अतिप्रसन्नानि अभवन्। क्षणे एव च सर्वाणि अपि तानि प्रज्वालयितुं पुनः सम्भूय वायुं तीव्रं कृतवन्ति। अनेन वृक्षः अपि प्रदग्धः, सह एव च तत्रत्यानि तानि हरितपत्राणि अपि इति।
  प्रश्नाः  
1. पिप्पलवृक्षहरितपत्राणि किम् अकुर्वन्?
2. दीपशलाकां पत्रेषु कः न्यपातयत्?
3. अनेन दीपशलाकानिपातेन किम् अभवत्?
4. अनिष्टचिन्तनेन किं भवति?
5. इयं कथा किं शिक्षयति?
-------------------------------------------------------------------------
</text> 
