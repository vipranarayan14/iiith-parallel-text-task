<name of the story: 123.आज्ञा गुरूणां परिपालनीया>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	123.आज्ञा गुरूणां परिपालनीया
गुर्वाज्ञापालने पृष्ठे, न स्थातव्यं कदाचन ।
अन्यथा जायते हानिः, यस्याः पूर्तिर्न सम्भवा ॥
	महाभारतयुद्धस्थले एका गर्भिणी गृध्री अपि केनचित् बाणेन आहता न्यपतत्। तस्याः उदरस्य विदरणेन चत्वारः अण्डाः बहिरागताः। क्षतविक्षता गृध्री तु मृता एव। किन्तु दैवयोगात् तदा अर्जुनस्य बाणेन विच्छिन्ना बृहती गुर्वी गजघण्टा निपत्य तान् अण्डाम् आच्छादयत्। यथासमयं तत्र अण्डेभ्यः चत्वारः शावकाः निःसृताः। अनाथाः ते कञ्चित् कालम् एवम् एव विना आहारं स्थिताः।
	युद्धे समाप्ते तेन मार्गेण शिष्यैः सह गच्छता शमीकेन ऋषिणा तेषां शावकानां करुणक्रन्दनम् आकर्ण्य 'कुतः एतद्? ज्ञायताम् इदम्' इति गुरुणा आदिष्टाः शिष्याः क्रन्दनम् अनुसरन्तः घण्टायाः अधः शावकान् दृष्ट्वा गुरुदेवम् अदर्शयन्। कारुणिकः शमीकः 'सत्त्ववन्तः आयुष्मन्तः च इमे' इति उक्त्वा तान् स्वाश्रमे आनीय यथोचिताहारपानप्रदानादिना अपोषयत्।
	यथासमयं जातपक्षाः ते अकस्मात् एकस्मिन् दिने उदडीयन्त। ते एव केषुचित् मासेषु परावृत्य आत्मानं परिचाययन्तः शमीकम् ऋषिं प्रणम्य मनुष्यवाचा तं प्रति स्वीयां कृतज्ञतां भूरिभूरि निवेदितवन्तः। सर्वेषु साश्चर्यं पश्यत्सु स्वपरिचयः तैः एवं दत्तः यत् वयं पूर्वजन्मनि योगिराजस्य सुकृषस्य मुनेः आत्मजाः आस्म। पित्रा अभिशप्ताः इमाम् अधमां गृध्रयोनिं प्राप्तवन्तः। अभिशापहेतुः अयम् एव यत् एकदा कश्चित् त्रुटितपक्षः मुमूर्षुः गृध्रः अस्माकं पितुः उत्सङ्गे निपतितः। कतिचनदिनेभ्यः क्षुधितं तं स्वीयं यथेच्छम् आहारं निर्देष्टुं सः कथितवान्। गृध्रः तु मनुष्यस्य सद्यस्कं मांसं भक्षितुम् इच्छाम् अभिव्यक्तवान्। तदा पिता अस्मान् तस्य इच्छां स्वशरीरदानेन पूरयितुम् आदिशत्। परन्तु वयं तस्य आदेशं न्यक्कृतवन्तः। अनेन अभिरुष्टः पिता अस्मान् अभिशप्तवान् यत् यूयम् अपि गृध्राः एव भवत। ततः आत्मानम् एव सः गृध्राय दातुं यदा प्रवृत्तः, तदा 'अहं जीवितव्यक्तेः मांसं न भक्षामि' इति गृध्रः अकथयत्। इदम् आकर्ण्य 'अहं प्राणान् आयम्य म्रिये, त्वं तदा मां भक्षय' इति उक्तवान्। तदा सः गृध्रः देवेन्द्ररूपे आविर्भूय तस्य त्यागं बहु बहु प्रशंसितवान् तथा अस्मभ्यं दत्तं शापं परावर्तयितुम् अपि तं साग्रहं न्यवेदयत्। 'शापः तु सर्वथा अपरावर्तनीयः, किन्तु एषां ज्ञानं मनुष्यवाणी च यथावत् स्थास्यति, शापमोक्षः अपि तपोनुष्ठानेन एव भविता' इति देवेन्द्रं स उदतरत्। तद् इदानिं तपोद्वारा श्रीहरिम् एव प्रासादयितुं हिमगिरिशिखरं वयं प्रयामः, इति उक्त्वा शमीकम् ऋषिं प्रणम्य ते यथा आगताः तथा एव हरिनाम उच्चारयन्तः युदपद् एव उड्डीनाः इति।
प्रश्नाः
1.शमीकः ऋषिः शिष्यान् किम् आदिशत् ?
2. शिष्याः किम् अकुर्वन् ?
3. जातपक्षाः गृध्रीशावकाः आत्मानं शमीकं कथं पर्यचाययन् ?
4. शमीकं प्रणम्य शावकाः कुत्र गन्तुम् उड्डीनाः ?
5. अनया कथया का शिक्षा मिलति ?
-------------------------------------------------------------------------
</text>
