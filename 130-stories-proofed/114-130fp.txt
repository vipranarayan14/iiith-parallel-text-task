<name of the story: 114.आत्महत्या महापापम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	114.आत्महत्या महापापम्
आत्माहत्या महापापं, मृतोऽपि नैव शान्तिभाक्।
जीवितः सुखमाप्नोति, त्यज्यतां स्वं न पौरुषम्॥
	"अरे रे! किम् इदं क्रियते? आत्महत्या तु महत् पापम्। विरम्यतां, विरम्यताम्" अकस्मात् महात्मनः उद्बोधनं श्रुत्वा किङ्‌कर्तव्यविमूढः पुरुषः गलपाशं विमुच्य अकथयत्- "महात्मन्!  किं क्रियताम् ? निर्धनतातः मरणम् एव वरम्। निर्धनं मां कुटुम्बिनः अपि नैव रोचयन्ति।"
	"सत्यं निर्धनता अभिशापः। किन्तु इयं न दैवी, अपि तु मानुषी एव। अहं तव निर्धनतां दूरीकर्तुं सहायतां करोमि। अस्ति मम एकः व्यवसायी भक्तः। ततः तुभ्यं यथेच्छं धनं दापयिष्यामि।
	एतत्कृते त्वया आत्मनः अक्षिद्वयात् हस्तद्वयात् पादद्वयात् च एकैकम् अङ्गं दत्वा अवशिष्टेन एकैकेन एव अङ्गेन स्वकीयं कार्यं चालनीयम्। किम् इदं त्वं करिष्यसि?" महात्मा तम् अपृच्छत्।
	"नहि नहि महाराज! इदं तु केनापि मूल्येन न दास्यामि। सर्वथा इदं दुर्लभं मन्ये" पुरुषः उदतरत्।
	"तर्हि मुग्ध! यदा त्वम् इयतः अद्वितीयस्य अनुपमस्य विशालधनराशेः स्वामी असि, तदा त्वं निर्धनः कथम्? विचारय भगवता परमात्मना कुबेरवत् विरचितः धनाढ्यः त्वं कथम् इयान् निराशः? पुरुषः असि। पौरुषं धारय। परमात्मनः अद्भुतं निधिम् आत्मानं च सुरक्ष। स्मर, आत्महत्याकारी मरणोत्तरम् अपि शान्तिं न प्राप्नोति।"
	महात्मनः अनेन उपदेशेन शान्तमनाः पुरुषः साष्टाङ्गं तं प्रणम्य तूष्णीं गृहं प्रति प्रस्थितः, महात्मा अपि च अग्रे प्रचलितः इति।
प्रश्नाः
1. महात्मनः उद्बोधनं कीदृशम् आसीत्?
2. पुरुषः तं किम् अकथयत्?
3. महात्मा तं किं कर्तुं कथितवान्?
4. किं पुरुषः महात्मनः कथनानुसारं कृतवान्?
5. महापापं किम् अस्ति?
-------------------------------------------------------------------------
</text>	
