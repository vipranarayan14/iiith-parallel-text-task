<name of the story: 48.विष्णुभक्ताः महत्तमाः >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof:  Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	48.विष्णुभक्ताः महत्तमाः
ध्यायन्ति परमेशं ये, त एव हि महत्तमाः।
विष्णोरेतत्समाधानं, नारदं पर्यतोषयत्॥
	"कः महत्तमः?" इदम् एकदा नारदः विष्णुं पृष्टवान्। "पृथ्वी महत्तमा" विष्णोः उत्तरम् आसीत्। "परितः समुद्रेण आवृतत्वात् सा महती कथम्?" नारदः जिज्ञासितवान्। "तर्हि समुद्रः एव महत्तमः" विष्णुः  उदतरत्। "समुद्रः तु अगस्त्येन पीतः, अतः सः कथं महान्?" नारदस्य प्रश्नः आसीत्। "तर्हि अगस्त्यः एव महत्तमः" विष्णुः समाहितवान्। "अनन्ताकाशे सूक्ष्मतारावत् प्रतीयमानः अगस्त्यः कथं महत्तमः?" नारदः पृष्टवान्। "तर्हि आकाशः एव महत्तमः" विष्णुः उदतरत्। "भवता एकेन पादेन मितत्वात् सः कथं महत्तमः?" नारदः पुनः जिज्ञासितवान्। "तर्हि मम पादः एव महत्तमः" विष्णोः समाधानम् आसीत्। "किन्तु मया हृदि धारितः सः पादः कथं महत्तमः?" नारदः अपृच्छत्। "तर्हि नारदमुने! भवान् एव महत्तमः। भवादृशाः अन्ये मम चिन्तनपराः भक्ताः अपि महत्तमाः एव" अनेन विष्णोः उत्तरेण देवर्षिः परमं सन्तोषं प्राप्तः इति।
प्रश्नाः
1. नारदः विष्णुं किं किं पृष्टवान्?
2. विष्णुः  तस्य किं किम् उत्तरं दत्तवान्?
3. नारदस्य सन्तोषः विष्णोः कस्य उत्तरेण अभवत्?
4. महत्तमाः के सन्ति?
5. इयं कथा किं शिक्षयति?
-------------------------------------------------------------------------
</text>  
