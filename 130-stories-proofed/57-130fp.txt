<name of the story: 57.बुद्धिः सर्वार्थसाधिका>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	57.बुद्धिः सर्वार्थसाधिका
येषां पार्श्वे मतिः स्वीया, ते न मुह्यन्ति सङ्‌कटे।
स्वेष्टानि  सर्वकार्याणि,  मत्यैव साधयन्ति ते॥
	स्वर्गे स्वं स्वम् अधिकारं कर्तुं देवाः दानवाः च संघर्षं कर्तुं प्रवृत्ताः। विष्णुः तान् पृथक् पृथक् तेषां हितम् अहितं च प्राबोधयत् परन्तु यदा अनुकूलः परिणामः कश्चित् नैव निःसृतः, तदा एतत्कृते प्रतिस्पर्धाम् एकाम् आयोजयितुं विष्णुः स्वाशयं प्रकाशितवान्। सः भोजनप्रतियोगिताम् आयोजयत्। तत्र देवान् दानवान् च भोजनाय निमन्त्रितवान् कथितवान् च यत् ये अत्र विजेष्यन्ते ते स्वर्गे अधिकारं करिष्यन्ति। किन्तु भोजनं कर्तुं कश्चित् अपि स्वकीयं कूर्परं तिरश्चीनं न कुर्यात्। इदम् असम्भवम् आसीत्। हस्तेन मुखं यावत् भोजनं प्रापयितुं कूर्परस्य तिरश्चीनीकरणं तु आवश्यकम् एव अवर्तत। दानवाः पशुवत् यत्र भोजनं कृत्वा आत्मनः बुद्धेः मन्दतां प्रकाशितवन्तः, तत्र देवाः परस्परं सम्मुखे उपविश्य स्वहस्तेन अन्यं भोजयन्तः अन्यहस्तेन च स्वयं भुञ्जानाः स्वबुद्धिकौशलम् एव प्रदर्शितवन्तः। एवं भोजनकरणे कूर्परस्य तिरश्चीनता अपेक्षिता नैव आसीत् । विष्षुः देवान् एव प्रतियोग्तायां विजितान् अघोषयत्, ततः देवाः एव स्वर्गे अधिकारिणः सन्ति इति।
प्रश्नाः
1. विष्णुः प्रतिस्पर्धां कदा आयोजितवान्?
2. प्रतिस्पर्धायां किं करणीयम् आसीत्?
3. प्रतिस्पर्धायां विष्णुः कान् विजितान् अघोषयत्?
4. सङ्‌कटे के न मुह्यन्ति?
5. मत्या किं साधितं भवति?
-------------------------------------------------------------------------
</text>
