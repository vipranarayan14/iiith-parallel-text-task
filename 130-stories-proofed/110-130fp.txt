<name of the story: 110.हत्या ईश्वराय न रोचते >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	110.हत्या ईश्वराय न रोचते
सर्वेऽपि प्राणिनः सन्ति, परेशस्य प्रियाः सुताः ।
मिथस्तैर्विहितां हत्यां, कदापि क्षमते न सः ॥
	चारयितृद्वारा चारणाय आनीताः अजाः अवयः च ग्रामात् बहिर्वनप्रदेशे एकस्य वृक्षस्य अधस्तात् उपविष्टाः आसन्। अद्य तासाम् इतस्ततः भ्रमित्वा चरणपानयोः उत्साहः न आसीत्। तासु एका अभाषत-
	"मातरः भगिन्यः च! प्रतिवर्षवत् अस्मिन् वर्षे अपि गतदिने एव धर्मविशेषस्य अनुयायिभिः विशिष्टजातीयैः जनैः समस्ते अपि संसारे अस्माकं पुरुषसन्तानाः व्यापादिताः खादिताः च। राष्ट्राध्यक्षाः शासकाः नेतारः अपि अस्मिन् अवसरे यत्र तेषां वधिकानां कुशलम् इच्छन्तः स्वकीयं सन्देशं प्रसारयन्ति, तत्र तेषु इमां सामूहिकीं हत्यां कश्चित् अपि न निन्दति।"
अस्य भाषणस्य समर्थनं कुर्वती अन्या अजा कथितवती-
	"सत्यम् एव अस्माकं मूकप्राणिनां कोऽपि सहायकः न अस्ति। आस्वादलम्पटाः इमे वधिकाः प्रतिदिनम् एव अस्माकं सन्ततीः मारयन्ति।"
तृतीया अजा अभाषत-
	"अस्माकं सन्तानानां बलिदानं कृत्वा स्वयं बलिदानतायाः नाम प्रसारयन्ति। कथं न इमे आत्मीयान् पुत्रपौत्रादीन् परमेश्वराय बलिदानार्थं मारयन्ति? किं परमेश्वरः अस्माकं सन्तानानां बलिं गृहीत्वा प्रसन्नः भवति?"
चतुर्थी अजा अकथयत्- 
	"स्वसमक्षे एव स्वसन्तानानां वधं द्रष्टुम् अपेक्षया तु अस्माभिः पूर्वम् एव मरणीयम् आसीत्।"
पञ्चमी अजा अभाषत-
	"अथवा वन्ध्याभिः एव अस्माभिः भवितव्यम् आसीत्‌- येन अद्य स्वसन्तानानां वधः तु द्रष्टुं न अमेलिष्यत्। किन्तु किं कुर्याम? कुत्र वा निवेदयाम? कश्चित् न्यायाधिपतिः अपि तु न दृश्यते, यः अस्माकं प्रार्थनां शृणुयात्, अपराधिनः च मृत्युदण्डेन दण्डयेत्" इति।
प्रश्नाः
1. अजाः अवयः च कुत्र उपविष्टाः आसन् ?
2. तासु एका किम् अभाषत ?
3. तृतीया अजा किं भाषितवती ?
4. पञ्चम्याः अजायाः भाषणं किम् आसीत् ?
5. ईश्वरः किं न क्षमते ?
-------------------------------------------------------------------------
</text>	
