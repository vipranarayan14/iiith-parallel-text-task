<name of the story: 43.श्रद्धावान् लभते ज्ञानम् >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	43.श्रद्धावान् लभते ज्ञानम्
श्रद्धया लभ्यते ज्ञानम्, अभ्यासोऽत्र सहायकः।
एकलव्यस्तयैवाभूत्, प्रवीणोऽति धनुर्धरः॥
	हिरण्यधनुषः भिल्लराजस्य पुत्रः एकलव्यः धनुर्विद्यां शिक्षितुम् आचार्यं गुरुद्रोणम् उपागतः। किन्तु तम् अनधिकारिणं मत्वा आचार्यः निषिद्धवान्। निषिद्धः अपि श्रद्धालुः एकलव्यः एकान्ते वनप्रदेशे मृत्तिकया गुरोः मूर्त्तिं निर्माय तस्याम् एव साक्षात् गुरुभावनां निदधात् तत्सम्मुखे बाणसञ्चालनम् अभ्यसितुं प्रवृत्तः। एकस्मिन् दिने पार्श्वे भषन्तं कुक्कुरं दृष्ट्वा सः तस्य मुखं सप्तभिः बाणैः तथा अपूरयत्  यथा तस्य भषणम् अवरुद्धम्, कुक्कुरः च धावित्वा आखेटार्थं निःसृतानां भीमार्जुनादीनां समीपे प्राप्तः। कुक्कुरमुखे तथा कलालाघवं वीक्ष्य पाण्डवाः विस्मिताः इव तं कलाकारम् अन्विष्यन्तः एकलव्यं प्राप्ताः। तस्य तादृशीं गुरौ श्रद्धाम् अनुभूय तं गुरुद्रोणाचार्यम् उपगम्य सर्वं वृत्तान्तं न्यवेदयन्।
गुरुः एकलव्यम् उपसृत्य तस्य दक्षिणहस्तस्य अङ्गुष्ठं गुरुदक्षिणारूपे अयाचत, एकलव्यः च प्रसन्नतया तत्कालम् अङ्गुष्ठं छित्वा गुरवे समिर्पितवान् इति।
प्रश्नाः
1. एकलव्यः धनुर्विद्यां शिक्षितुं कुत्र गतवान्?
2. द्रोणाचार्यः एकलव्यं किं निषिद्धवान्?
3. निषिद्धः अपि एकलव्यः धनुर्विद्यां कथम् अशिक्षत?
4. द्रोणाचार्यः एकलव्यं तस्य अङ्गुष्ठं किम् अायाचत्?
5. ज्ञानं कथं लभ्यते?
-------------------------------------------------------------------------
</text>  
