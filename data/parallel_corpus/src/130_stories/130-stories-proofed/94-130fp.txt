<name of the story: 94.विद्या गुरुकृपया एव मिलति >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	94.विद्या गुरुकृपया एव मिलति
विद्यया मिलते मुक्तिः, तापत्रयसमूहतः।
गुरोः कृपां विना किन्तु, किं विद्या मिलते क्वचित् ?॥
	'गुरुकुले प्रवसतः तस्य बहुसमयः व्यतीतः। तदनन्तरम् आगताः अनेके शिक्षार्थिनः विद्यां प्राप्तां कृत्वा निर्गताः, परन्तु आचार्यः तस्मै विद्यादानं कृतवान् एव नहि। केवलम् आश्रमस्य कार्यं कारयति। अनेन किम्? श्रमकार्यं तु तस्य गृहे एव बहु करणीयम् अस्ति। किं सः श्रमिकतार्थम् एव गुरुकुले प्रविष्टः? नहि अधुना सः गुरुकुले नैव परावर्त्स्यति, गृहम् एव गमिष्यति।' गुरोः आज्ञया जलम् आनेतुं घटम् आदाय मार्गे गच्छन् सोमदत्तः मनसि निर्णयम् अकरोत्।
	घटः तस्य विचारं ज्ञात्वा मनुष्यवाचा तम् अवदत् - "निराशः मा भव वत्स! विना तपस्यां विद्या न मिलति। माम् एव पश्य। अस्य रूपस्य प्राप्तेः पूर्वम् मया अनेककष्टानि सोढव्यानि अभूवन्। अद्य ते तपस्या सम्पूर्णा। गुरुशरणं गच्छ। सः तुभ्यं विद्यां वितरिष्यति" सोमदत्तः तेन वचसा विस्मितः इव गुरुकुलं प्रत्यावृत्तः। गुरुः तस्य मस्तके हस्तं धृत्वा एव सर्वाम् अपि विद्यां ददौ। द्वितीयस्मिन् एव दिने च तस्य समावर्तनं संस्कारं कृत्वा गृहगमनाय सहर्षम् अनुमतवान् इति।
प्रश्नाः
1. जलम् आनेतुं घटम् आदाय गच्छन् सोमदत्तः कं निर्णयम् अकरोत् ?
2. घटः मनुष्यवाचा सोमदत्तं किम् अवदत् ?
3. सोमदत्तः ततः किम् अकरोत् ?
4. गुरुः तदा तस्मै किम् दत्तवान् ?
5. विद्या कुतः मिलति ? तया च मुक्तिः कस्मात् मिलति ?
------------------------------------------------------------------------------------------------
</text>	
