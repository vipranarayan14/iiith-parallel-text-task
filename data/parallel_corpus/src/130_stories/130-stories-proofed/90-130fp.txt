<name of the story: 90.प्रेम शत्रुम् अपि सुधारयति>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	90.प्रेम शत्रुम् अपि सुधारयति
शत्रुणाऽपि कृतं प्रेम, तमवश्यं सुधारयेत्।
विश्वस्तेन दुराचारो, नैव कार्यः कदाचन॥
	आयुषः अन्तिमेषु वर्षेषु श्रेष्ठी रामदासः स्वपत्न्या सह बदरीनाथयात्रायै प्रस्थितः। विश्वासपात्राणां केषाञ्चित् सेवकानां मण्डली अपि सह आसीत्। तदा यातायातसाधनानाम् अभावेन पदयात्रा एव क्रियते स्म। मार्गे एकत्र रात्रौ विश्रामः कल्पितः। सर्वेषु सुप्तेषु एकः सेवकः यः केनचित् कारणेन रुष्टः आसीत्। सुप्तं श्रेष्ठिनं भारिप्रस्तरेण शिरसि आहत्य पलायितः। श्रेष्ठिना सह सर्वे अपि प्रबुद्धाः। तेषु केचित् श्रेष्ठिनम् उपचरितुं प्रवृत्ताः तर्हि केचन अन्ये स्वं सहचरं तत्र अनवाप्य तम् एव अपराधिनं मत्वा तस्य अन्वेषणाय निर्गताः। कियद्दूरे पलायमानं तं निगृह्य ते स्वश्रेष्ठिसम्मुखे उपस्थापितवन्तः, तं दण्डयितुं च ततः आदेशं याचितवन्तः। श्रेष्ठी तं सदयं वीक्षमाणः केवलम् इदम् एव अकथयत्- "सर्वं मम दुष्कृतस्य एव इदं फलम्। इह अस्य कश्चन न दोषः। अयं तु भगवता निमित्तीकृतः। इदानीम् एषः निरन्तरं पलायमानः श्रान्तः अस्ति। शार्करं पाययित्वा अस्य मनःशान्तिः करणीया।" सेवकः तस्य अनेन व्यवहारेण लज्जितः स्वकृत्ये अतीव पश्चात्तपन् पुनः पुनः श्रेष्ठिनः चरणयोः निपत्य ततः स्वकृतापराधाय क्षमाम् अयाचत। अग्रे सः एव तस्य घनिष्ठः सेवकः भूत्वा आजीवनं तस्य सेवां नैव पर्यत्यजत् इति।
प्रश्नाः
1. सेवकः किं कृत्वा पलायितः ?
2. अन्ये तत्सहचराः किं कृतवन्तः ?
3. श्रेष्ठी तान् किम् अकथयत् ?
4. श्रेष्ठिनः कथनस्य पलायनकर्तरि सेवके कीदृशः प्रभावः अभवत् ?
5. इयं कथा किं शिक्षयति ?
------------------------------------------------------------------------------------
</text>	
