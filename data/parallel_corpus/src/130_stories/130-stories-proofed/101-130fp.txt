<name of the story: 101.गृहध्वंसः न शोभनः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	101.गृहध्वंसः न शोभनः
गृहं न कस्यचिज्जन्तोः, ध्वंसनीयं कदाचन।
दुःखिनस्तस्य शापेन, ससुखं जीव्यते नहि॥
	पत्न्याः आग्रहेण एकः सामान्यः वेतनभोगी कर्मचारी सन् अपि मम मित्रं स्वस्य खाद्यपेयपरिधेयादिसामग्रीषु व्यये न्यूनतां कृत्वा तथा इतस्ततः ऋणं गृहीत्वा च स्वस्मै एकं गृहं क्रीतवान्। भाटकगृहं परित्यज्य तत्र निवसितुम् अपि प्रारब्धवान्। यथासमयं गृहीतम् ऋणराशिं परावृत्तवान् अपि। जीवनयात्रा ससुखं प्रचलति स्म। एकस्मिन् दिने शयनकक्षे दृष्टं यत् चटकदम्पतिभ्याम् इतस्ततः तृणादिकम् आनीय उपरि एकस्मिन् आलये निजावासयोग्यम् एकं सुन्दरं नीडं निर्मितम्। तस्मिन् चटका द्वौ अण्डौ अपि दत्तवती। यथासमयं ततः द्वौ शावकौ विनिःसृतौ। चटकदम्पती तत्कृते इतस्ततः भ्रामं भ्रामम् आहारव्यवस्थां कुरुतः स्म। यद्यपि शावकौ एवं तु निरन्तरम् एव कूजतः स्म, किन्तु मातापित्रोः उपस्थितौ तु तयोः कूजनम् इयत् अधिकं भवति स्म यत् तत् मम मित्रपत्न्यै न अभिरोचते स्म। एकदिने क्रोधस्य सीमानम् अतिक्रान्ता सा मम मित्रस्य अनुपस्थितौ तन्नीडं सन्त्रोट्य प्रक्षिप्तवती। वराकौ शावकौ अपि तेन एव दुर्गतिं प्राप्तवन्तौ। असहायौ चटकदम्पती तु किं कर्तुं शक्नुतः स्म ? सायं गृहं प्रत्यावृत्तः पत्नीमुखात् एव इदं वृत्तं ज्ञातवान् मम सुहृत्। विषण्णहृदयः सः पत्नीं केवलम् इदम् एव अकथयत् यत् यदि कश्चित् अस्मद्‌गृहेण अपि एवं व्यवाहरिष्यत् तर्हि कीदृशी अस्मदीया दुर्गतिः अभविष्यत्? तदा तु सा न किञ्चित् उक्तवती। परन्तु पञ्चमे एव दिने गृहस्य एका प्रस्तरपट्टिका सहसा त्रुटिता यस्याः अधस्तात् क्रीडन् तयोः एकमात्रं कुलदीपकः सदासदार्थं भगवत्प्रणयी सञ्जातः। तस्मात् एव दिनात् मम मित्रपत्नी आत्मकृत्ये पश्चात्तपन्ती इव विक्षिप्तावस्थां प्राप्ता अस्ति इति।
प्रश्नाः
1. वेतनभोगी कर्मचारी किं कृतवान् ?
2. तस्य पत्नी किं कृतवती ?
3. पतिः तां किं अकथयत् ?
4. पत्नी विक्षिप्तावस्थां कथं प्राप्ता ?
5. कस्यचित् गृहध्वंसनेन किं भवति ?
-------------------------------------------------------------------------
</text>
