<name of the story: 103.सर्वः सर्वं न प्राप्नोति>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavath>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	103.सर्वः सर्वं न प्राप्नोति
सर्वं समीहितं सर्वो, नैवाप्नोति कदाचन।
कश्चन भाग्यशाल्येव, लभते स्वं समीहितम्॥
	संयुक्तपरिवारे प्रतिसदस्यं विचारधारायाः भिन्नभिन्नत्वात् परस्परं मध्ये मध्ये कलहः असहयोगः च स्वाभाविकः एव। एकदा तस्य सदस्यः इयान् रुष्टः अभवत् यत् सः प्रातः भोजनोत्तरम् एवं कथयित्वा निर्गतः यत् अहं तावत् अस्य गृहस्य बहिष्कारं करिष्यामि, तावत् च स्वदायित्वं नैव पूरयिष्यामि, यावत् सर्वे अपि सदस्याः यथा अहम् इच्छामि तथा न आचरिष्यन्ति। सः आवेशे निर्गतः अवश्यं, किन्तु ततः पृथक् स्थातुं कदापि न ऐच्छत्। सन्ध्यां यावत् ग्रामसीमायां स्थितस्य वटवृक्षस्य छायायां गत्वा स्थितः व्यचारयत् च यत् माम् आनेतुं विनेतुं च अवश्यं कश्चित् आयास्यति, स्वत्रुटिकृते च मत्तः क्षमाम् अपि याचिष्यते। किन्तु कश्चित् अपि न आयातः।
	इदानीं तु तं बुभुक्षा अपि बाधितुं प्रवृत्ता, अन्यतः च ससम्मानं गृहं प्रति निवर्तनस्य लालसा अपि वर्धितुं प्रारभत। अतः कम् अपि उपायम् अनवलोक्य चरित्वा गृहं प्रति निवर्तमानस्य एकस्य गोव्रजस्य अन्यतमगोः पुच्छं गृहीत्वा एवम् उच्चैः उच्चैः कथयन् यत् अहं गृहं नैव निवर्तिष्ये, कथं मां गृहं नयसि? गवा सह गृहं निवृत्तः। तत्र सदस्याः तं सामान्यरूपेण एव गृहीतवन्तः। द्वयोः अपि गौरवसम्मेलनम् अमन्यत। प्रातः तु भोजनं कृत्वा सः निर्गतः आसीत् एव, सायम् अपि गृहं प्रति निवृत्य एव भोजनं कृतवान्। इयम् अस्ति चातुरी इति।
प्रश्नाः
1. संयुक्तपरिवारस्य एकः सदस्यः किं कथयित्वा गृहात् निर्गतः ?
2. पश्चात् सः किं व्यचारयत् ?
3. गृहं प्रति पुनः सः किं कुर्वन् आगच्छत् ?
4. तस्य का चातुरी आसीत् ?
5. इयं कथा किं शिक्षयति ?
-------------------------------------------------------------------------
</text>	
