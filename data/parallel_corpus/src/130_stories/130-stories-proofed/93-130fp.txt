<name of the story: 93.अपकारिणः अपि उपकारः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	93.अपकारिणः अपि उपकारः
अपकारी वशे याति, उपकारेण केवलम्।
अग्निनाग्निर्विवर्धेत, जलेनैव स शाम्यति॥
	मम वसतौ द्वयोः प्रतिवेशिनोः भूमिविवादम् आदाय सर्पनकुलवत् चिरात् वैरम् आसीत्। न्यायालये अपि तौ प्राप्तवन्तौ आस्ताम्। एकदा कार्यालयकर्मणा एकः प्रतिवेशी केभ्यश्चिद् दिनेभ्यः एकाकी एव स्वाधिकारिणा सह नगरान्तरं गतः आसीत्। पृष्ठतः तस्य त्रिचतुरवर्षीयः पुत्रः सोपानतः अवतरन् तथा स्खलितः यथा तस्य शिरः स्फुटितम्, अचेतनः च सः अजायत। शिरसः बहु रुधिरं निःसृतम् आसीत्। तस्य माता अपि तदा ज्वरपीडिता तं सम्भालयितुं सुदूरे चिकित्सालये च नेतुम् अशक्ता अवर्तत। तस्याः उच्चैः उच्चैः क्रन्दनं श्रुत्वा पत्नीमुखतः तां दुर्घटनां ज्ञात्वा प्रतिवेशी तत्क्षणं तं बालकं चिकित्सालये नीतवान्, समुचितम् उपचारं च तस्य कारितवान्, येन बालकः केषुचित् एव दिनेषु स्वस्थः सञ्जातः। परावृत्तं तस्य पितरं यदा तस्य माता इमं सर्वं वृत्तान्तं श्रावितवती, तदा सः प्रतिवेशिनः सौहार्देन तथा अभिभूतः यथा सद्यः तम् उपगत्य भूयसीं स्वकृतज्ञतां प्रकाशयत् आत्मविवादाय क्षमाम् अयाचत, न्यायालयतः स्वविवादं च अपि प्रत्यावर्तयत्। तम् एवं व्यवहरन्तं साहाय्यकर्ता प्रतिवेशी केवलम् इदम् एव उक्तवान् - "बन्धो! मया तदेव आचरितं, यद् एकेन प्रतिवेशिना अन्येन प्रतिवेशिना सह आचरणीयम्। यदि इयं दुर्घटना मम पुत्रेण सह अघटिष्यत, तर्हि किं भवान् तूष्णीं निष्क्रियः च अस्थास्यत्?" इति।
प्रश्नाः
1. द्वयोः प्रतिवेशिनोः चिरात् किम् आसीत् ?
2. एकः प्रतिवेशी किम् अकरोत् ?
3. द्वितीयः प्रतिवेशी प्रथमेन प्रतिवेशिना कथं व्यवहारं कृतवान् ?
4. प्रथमः प्रतिवेशी तं किम् अकथयत् ?
5. अपकारी वशे कथम् आयाति ?
-------------------------------------------------------------------------
</text>	
