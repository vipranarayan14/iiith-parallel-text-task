<name of the story: 124.प्रशंसा नोचिता पुरः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	124.प्रशंसा नोचिता पुरः
सम्मुखे विहिता व्यक्तेः, प्रशंसा गतिरोधिका ।
अतः सुबुद्धिमन्तस्तां, प्रशंसन्ति न सम्मुखे ॥
	भारविः पितुः सपरिश्रमं पठति स्म। परन्तु पिता तस्य वैदुष्यम् एकवारम् अपि नैव प्रशंसितवान्। अनेन खिन्नः भारविः पितरं हन्तुं निलीनः। रात्रौ तस्य मात्रा पृष्टः पिता कथितवान् - "भारविः विश्वविख्यातः एकः अजरः अमरः महाकविः भवतु। इदं विचार्य एव अहं तं प्रत्यक्षं नैव प्रशंसामि। प्रशंसा प्रगतौ पूर्णविरामं योजयति। इदं श्रुत्वा भारविः स्वाचरणे पश्चात्तापं कुर्वन् प्रकटीभूय पितृपादयोः खड्गं निधाय स्वविचारितं सर्वं सत्यम् अकथयत्, तदपराधे च आत्मानं हन्तुं निर्णयं श्रावितवान्। पित्रा तु "आत्महत्या महान् अपराधः" इति सन्दिश्य प्रायश्चित्तरूपे पत्न्या सह श्वशुरालये कानिचित् वर्षाणि प्रवासं कर्तुं सः निर्दिष्टः। भारविः तथा एव कृतवान्।
	कानिचित् दिनानि सः श्वशुरालये सपत्नीकः सानन्दं स्थितवान्। किन्तु पश्चात् श्वशुरेण आज्ञप्तः भारविः तस्य गाः चारयितुं प्रवृत्तः। एकतः गावः स्वेच्छया विचरन्त्यः चरन्ति स्म, तर्हि अन्यतः उपविश्य भारविः किरातार्जुनीयं नाम महाकाव्यं रचयितुं प्रावर्तत। गवां स्वक्षेत्रे प्रविश्य चरणेन कुपितः तत्क्षेत्रपतिः भारवेः श्वशुरं भारवेः चेष्टितं यदा अश्रावयत्, तदा श्वशुरः भारविं स्वकार्यं सावधानतापूर्वकं सम्पादयितुं परुषवाचा कथितवान् अपि। किन्तु अनेन रुष्टः न भूत्वा भारविः महाकाव्यविरचनं नैव त्यक्तवान्।
	भारविः किरातार्जुनीयस्य कानिचित् सुभाषितानि रात्रौ स्वपत्नीम् अपि श्रावयति स्म। आसीत् सा संस्कृतज्ञा विदुषी। स्मरणशक्तिः तस्याः तीव्रा आसीत्। एकदा सा गृहदासीं - 
"सहसा विदधीत न क्रियाम्, अविवेकः परमापदां पदम् ।
वृणुते हि विमृश्यकारिणं, गुणलुब्धा स्वयमेव सम्पदः ॥"
	इमं श्‌लोकं श्रावितवती। सा अपि ततः प्रभाविता इमम् एव श्‌लोकम् अन्यत्र यत्र सा कार्यं करोति स्म- तत्रत्यां गृहस्वामिनीम् अश्रावयत्। सा तु स्वशयनकक्षे स्थूलस्थूलाक्षरेषु इमं लेखयित्वा उपयुक्तस्थाने सुरक्षितवती।	द्वितीयस्मिन् एव दिने व्यापाराय दशपञ्चदशवर्षेभ्यः विदेशे कृतप्रवासः तस्याः पतिः रात्रौ प्रतिनिवृत्तः। सः पत्न्याः कक्षे तरुणं हृष्टं पुष्टं युवकं शयानं दृष्ट्वा पत्नीं च दुराचारिणीं मत्वा यावत् एव तं हन्तुं प्रवृत्तः, तावत् एव तस्य दृष्टौ उपर्युक्तः श्‌लोकः आपतितः। विरम्य सः किञ्चित् विचारयितुं प्रवृत्तः, तावत् एव तस्य पत्नी तं यथार्थतां प्रबोधितवती यत् अयम् आवयोः आत्मजः एव। 'पापात् अहं सुरक्षितः अस्मि अनेन श्‌लोकेन' इति उक्त्वा सः तस्य लेखकं भारविं तदीयम् आवासम् उपगत्य बहुबहुधनमानादिसमर्पणेन अभ्यनन्दत्। श्वशुरः अपि अनेन आत्मानं गौरवान्वितम् अमन्यत। पुनः प्रायश्चित्तावधौ समाप्ते गृहं प्रत्यावृत्तं भारविं पिता अपि प्रावहदानन्दाश्रुपूरः पुनः पुनः समश्लिष्य भूरि भूरि मुक्तकण्ठम् अभिनन्दितवान् इति।
प्रश्नाः 
1. पिता स्वपुत्रं भारविं किं न प्रशंसति स्म ?
2. अनेन भारविः किम् अकरोत् ?
3. पिता भारविं प्रायश्चित्तरूपे किं कर्तुं निर्द्दिष्टवान् ?
4. भारविः स्वपत्नीं कीदृशं सुभाषितम् अश्रावयत् ?
5. अस्य सुभाषितस्य कस्मिन् कीदृशः प्रभावः अभवत् ?
-------------------------------------------------------------------------
</text>
