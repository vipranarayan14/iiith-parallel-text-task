<name of the story: 121.मातापितरौ पूज्यौ>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	121.मातापितरौ पूज्यौ
तौ मातापितरौ पूज्यौ, पार्वतीशङ्‌कराविव ।
यतो जातो हि सन्तान, आजीवनं प्रमोदते ॥
	सुरेशः विधुरः आसीत्। सेवनिवृत्या सह तस्य धर्मपत्नी अपि दिवङ्गता अभूत्। इदानीं तेन पुत्रवध्वोः एव अवलम्बनं ग्रहीतव्यं जातम्। आयुः कस्यापि स्थिरं न तिष्ठति। वृद्धावस्थया सह क्षयरोगः तम् आक्रान्तवान्। कफकासाभ्यां पीडितं तं पुत्रवधूः अधिकं सेवितुं श्रान्ता अजायत। वाचा सा किञ्चित् कर्कशा आसीत्।
	एकस्मिन् दिने सा स्वभर्तारं कथितवती- "दृश्यताम्, अग्रे पितृसेवा मया कर्तुं न पारयिष्यते। पिता भवतः अस्ति। भवान् एव तस्य कफमलमूत्रादिकं स्वच्छं करोतु। चिकित्सया अपि लाभः न दृश्यते। अधुना तु भवान् इमं क्वचित् गङ्गातटे नीत्वा भगवदाश्रये एव परित्यजतु। अन्ते अपि तु तत्र एव अस्य अस्थिसञ्चयः प्रवाह्यः अस्ति। यदि एवं न करोति, तर्हि अहं स्वपितृगृहं गच्छामि उत अत्र एव अनशनं कृत्वा प्राणान् परित्यजामि।"
	पत्न्याः इमां तर्जनाम् आकर्ण्य भर्ता स्वं पितरं रात्रौ एव चिकित्सकं दर्शयितुं मिषेण स्वपृष्ठे उपावेश्य गङ्गातटे नीत्वा एकस्य पिप्पलवृक्षस्य अधस्तात् अवतार्य यथा एव गृहं प्रति निर्वर्तितुम् उद्यतः अभवत्, तथा एव पिता अति उच्चैः उपाहसत्।
	पुत्रः तं यदा तस्य एवं हसनस्य कारणं पृष्टवान्, तदा पिता अकथयत्- "वत्स! अहम् अपि त्वम् इव अत्र एव स्वीयं वृद्धं रुग्णं पितरं त्यक्तवान् आसम्। तथा एव अधुना स्वयम् अनुभवामि। क्वचित् त्वां .............।"
	पुत्रः मध्ये एव तं विनिवार्य अवोचत्- "अलम्, अलम्, अहं सर्वं बुद्धवान् अस्मि। आत्मनः त्रुटये पादयोः प्रणिपत्य पुनः पुनः क्षमाम् अभियाचे" इदम् उक्त्वा पितरं स्वकीये पृष्ठे एव उपावेश्य गृहम् आनयत्, पत्नीं च सर्वां घटितां घटनां श्रावयित्वा अकथयत्- "अहं न इच्छामि यत् आवयोः पुत्रः शशिधरः तरुणः भूत्वा वृद्धभूतौ आवाम् अपि एवम् एव निराश्रितौ गृहाद् बहिः क्वचित् परित्यजेत्। इदानीम् अयं मे पिता अत्र एव वत्स्यति। त्वम् एतं सेवस्व वा मा सेवस्व। अहम् एव एकाकी एनम् आजीवनं सम्यक् सेविष्ये।"
	भर्त्तुः अनेन वचनेन उद्बुद्धबुद्धिः पत्नी कथितवती- 'आर्य! अहं भवतः अर्धाङ्गिनी सुदूरे कथं स्थातुं शक्नोमि? अहम् अपि स्कन्धेन स्कन्धं मेलयित्वा सर्वत्र भवदीयं सहयोगं कृत्वा एव आत्मानं धन्यं मंस्ये। भवान् इतः पूर्वं कृतं मम सर्वं धार्ष्ट्यं क्षन्तुम् अर्हति" इति।    
प्रश्नाः
1. सुरेशस्य पुत्रवधूः स्वभर्तारं किं कथितवती ?
2. भर्ता तदा किं कृतवान् ?
3. सुरेशः पुत्रं किम् अकथयत् ?
4. पुत्रः तदा किम् अकरोत् ?
5. इयं कथा किं शिक्षयति ?
-------------------------------------------------------------------------
</text>
