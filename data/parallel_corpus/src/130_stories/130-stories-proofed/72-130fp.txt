<name of the story: 72.सुखशान्त्योः के बाधकाः? >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
		72.सुखशान्त्योः के बाधकाः?
	जनतेच्छति युद्धं न, सुखं शान्तिं च सेच्छति।
	स्वार्थिनः शासकास्तस्याः, सुखे शान्त्यां च बाधकाः॥
पुत्रः  - तात! इमे सैनिकाः परस्परं किं युध्यन्ते, म्रियन्ते मारयन्ति च?
पिता - वत्स! देशरक्षार्थम् एते बलिदानं कुर्वन्ति।
पुत्रः  - किं युद्धेन देशरक्षा भवति?
पिता - आम्।
पुत्रः  - तर्हि, शासकाः किं कुर्वन्ति? तेषु किं देशरक्षाभावना न अस्ति ?
पिता - वत्स! तेषाम् एव पक्षतः इमे युध्यन्ते।
पुत्रः  - अनेन तु इदं सिद्धम् - 'मन्त्रम् अहं पठामि। सर्पबिले हस्तं त्वं देहि ।'
पिता - किमपि जानीहि ।
पुत्रः - किं द्वयोः देशयोः जनता युद्धम् इच्छति ?
पिता - नहि कदापि नहि, सा तु सुखं शान्तिं च इच्छति। 
पुत्रः - तर्हि, तदिच्छाविरुद्धं युद्धाग्नौ सैनिकानां निपातनं निरपराधजनतायाः च हत्या सर्वथा अनैतिकम् एव कर्म।
पिता - आम्, एवम्  एव इति।
प्रश्नाः
1. सैनिकाः परस्परं किं युध्यन्ते म्रियन्ते मारयन्ति च ?
2. सैनिकाः केषां पक्षतः युध्यन्ते ?
3. किं जनता युद्धम् इच्छति ?
4. यदि नहि, तर्हि तदिच्छाविरुद्धं सैनिकानां युद्धाग्नौ निपातनं निरपराधजनतायाः च हत्या किं नैतिकं कर्म अस्ति ?
5. जनतायाः सुखशान्त्योः बाधकाः के सन्ति ?
-------------------------------------------------------------------------
</text>   
