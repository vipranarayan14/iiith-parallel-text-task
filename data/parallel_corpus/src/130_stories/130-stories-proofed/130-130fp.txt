<name of the story: 130.अच्छं भगवतः कार्यम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	130.अच्छं भगवतः कार्यम्
करोति भगवान् यत्तु, तद् भवत्यच्छमेव हि ।
मन्दस्तन्मन्यते नैव, तत्फलानुभवं विना ॥
	एकः राजा आसीत्। एकवारं लौहद्वारं पिदधतः तस्य हस्तस्य एका अङ्गुलिः छिन्ना, तदा पार्श्वे स्थितस्य अङ्गरक्षकस्य मुखात् सहसा निःसृतम् - "अच्छम् अभवत्। भगवान् यत् करोति, तद् अच्छम् एव करोति।" तस्य इदं कथनं श्रुत्वा वेदनार्तः राजा कुपितः भूत्वा तम् आदिशत् - "दुष्ट दूरम् अपेहि इतः, यावत् अहं न आह्वयेयं, तावत् स्वमुखं मां कदापि मा दर्शय।" अङ्गरक्षकः तं प्रणम्य तत्कालं ततः स्वगृहम् आगतः।
	पृष्ठतः राजा षट्सप्तमासानन्तरम् एकाकी एव मृगयार्थं वनं गतः। तत्र हरिणम् एकं सः अनुधावन् मार्गभ्रष्टः अभवत्। उपरितः ग्रीष्मसूर्यातपतप्तः पिपासाव्याकुलः च तु सः आसीत् एव, सहसा भयानकाकृतयः केचन वनवासिनः उपस्थिताः, तं च बलात् निगृह्य एकस्मिन् देवीमन्दिरे नीतवन्तः। तत्र ते तस्य देव्यै बलिं दातुम् उद्यताः एव आसन् यत् तेषु एकजनस्य दृष्टिः राज्ञः छिन्नाङ्गुलिहस्ते न्यपतत्। बलिदाने छिन्नाङ्गव्यक्तेः निषेधत्वात् ते राजानं मुक्तवन्तः।
	राजा यथा तथा स्वप्रासादे न्यवर्तत, अङ्गरक्षकं च आहूय कथितवान् - "त्वं यद् उक्तवान् आसीः, तद् अहम् अपि सत्यम् अनुभूतवान् अस्मि। अङ्गुलिच्छेदनम् एव अद्य मे प्राणरक्षाम् अकरोत्" इति कथयित्वा आत्मना सह घटितां सर्वां घटनां विस्तरेण अश्रावयत्।
	अङ्गरक्षकः सविनयं न्यवेदयत् - " अन्नदातः! भवान् मां यद् आदिशत् - तद् अपि भगवान् अच्छम् एव कृतवान्। यदि अहं मृगयायां भवता सह अस्थास्यं तर्हि वनवालिनः देव्यै मम बलिम् अवश्यम् अदास्यन् - यतो हि मम किमपि अङ्गं छिन्नं न अस्ति" इति।
प्रश्नाः
1. वेदनार्तः राजा अङ्गरक्षकं किम् आदिशत्?
2. राजानं वनवासिनः कुत्र नीतवन्तः?    
3. वनवासिनः राजानं किं मुक्तवन्तः?
4. राजा अङ्गरक्षकम् आहूय किं कथितवान्?
5. अङ्गरक्षकः राजानं सविनयं किं न्यवेदयत्?
-------------------------------------------------------------------------
</text>
