<name of the story: 10.क्षुत्पिपासे न कस्य हि ? >
<source:  130 sanskrit kathas  >
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain:   moral stories  >
<Book relation:    >
<version:        >
<typist: k.hymavathi >
<proof:  Deepak >
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	10.क्षुत्पिपासे न कस्य हि ?
क्षुत्तृषौ व्याप्नुतः सर्वान्, सुलभं तच्छान्ति साधनम्।
स्पर्शो जातिविशेषस्य, न तद्दूषयते क्वचित्॥
	अहं रैलयात्रां कुर्वन् आसम्। अयम् आसीत् घोरग्रीष्मसमयः। मम सम्मुखस्थे पीठे एका वृद्धा स्वपौत्रेण सह उपविष्टा अभूत्। पौत्रः द्वित्रवर्षीयः आसीत्। तृषा व्याकुलः सः यदा उच्चैः उच्चैः क्रन्दितुं प्रवृत्तः, तदा सम्पूर्णः एव प्रकोष्ठस्थः जनः असुविधाम् अन्वभवत्। तत्र अन्या अपि महिला आसीत्। तस्याः पार्श्वे जलम् अविद्यत। वृद्धा ततःएव आदाय पौत्रं जलम् अपाययत्।
	अधुना सः प्रसन्नः आसीत्। पश्चात् तस्याः जलदात्र्याः मुखात् इदं ज्ञात्वा यत् सा हरिजनजातीया अस्ति, वृद्धा अप्रसन्ना सती पौत्रस्य मुखे अङ्गुलिं निक्षिप्य पीतजलस्य वमनं कारितवती। इदं दृष्ट्वा अहम् एव किम्? अन्ये अपि प्रकोष्ठस्थाः सर्वे जनाः वृद्धायाः इदम् आचरणम् अच्छं नैव अमन्यन्त इति।
	प्रश्नाः
1. तृषाव्याकुलं पौत्रं वृद्धा कुतः जलम् आदाय अपाययत्?
2. पुनः तस्य एव जलस्य वृद्धा वमनं किं कारितवती?
3. किं वृद्धायाः इदम् आचरणं प्रशंसनीयम् आसीत्?
4. किं क्षुत्पिपासयोः शान्तिकारकं साधनं जातिविशेषस्य स्पर्शेन दूषितं भवति?
5. इयं कथा कीदृशं सन्देशं ददाति?
-------------------------------------------------------------------------
</text>
