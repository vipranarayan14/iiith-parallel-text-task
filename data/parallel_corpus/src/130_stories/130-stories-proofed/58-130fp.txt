<name of the story: 58.महतां शिक्षा सुखाय >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	58.महतां शिक्षा सुखाय
कार्यं तन्नैव कर्तव्यं, येन स्वीया क्षतिर्भवेत्।
स्वीकार्या महतां शिक्षा, पालनीया सुखाप्तये॥
	षट्सु ऋतुषु वृक्षलतागुल्मादयः एव वन्यजन्तूनाम् आश्रयदातारः अभूवन्। सपरिवाराः सर्वे अपि जन्तवः वने प्रेम्णा वसन्ति स्म। एकदा केचन तरुणाः वृक्षाः परस्परं कथितवन्तः-  "हंहो! इमे अस्मदाश्रिताः जन्तवः सर्वत्र मलमूत्रादिकं कृत्वा प्रदूषणम् उत्पादयन्ति। दुर्गन्धेन तु श्वासग्रहणम् अपि कठिनम् अभवत्। तत् किं न वयं सम्मिल्य तथा आचरणं कुर्याम यथा इमे सन्त्रस्ताः वनम् इदं परित्यज्य गच्छेयुः।" इदं श्रुत्वा वृद्धवृक्षाः तान् प्रबोधितवन्तः- "युष्माकं चिन्तनं सत्यम्। परन्तु एषाम् एव तु स्थित्या अस्माकं शत्रवः नागरिकाः अत्र न प्रविशन्ति। इमे जन्तवः अस्माकं रक्षकाः सन्ति। एषाम् अनुपस्थितौ नागरिकाः अस्मान् छेत्स्यन्ति कर्तयिष्यन्ति च एव। कथ्यताम्, किम्‌ इदम्  इच्छथ यूयम्?" तरुणाः तद्वचने ध्यानं न दत्तवन्तः।  ते तथा एव व्यवहृतवन्तः, यथा कथितवन्तः आसन् पूर्वम्। अन्ते तथा एव परिणतम्, यथा वृद्धवृक्षैः सम्भावितम् आसीत्। अद्य वृक्षविहीनानि वनानि वृक्षकर्तकानां नागरिकाणाम् अपि प्राणहराणि अभूवन् इति।
प्रश्नाः
1. तरुणाः वृक्षाः किं कथितवन्तः?
2. तदा वृद्धानां वृक्षाणां प्रबोधनं किम् आसीत्?
3. किं तरुणाः वृक्षाः तत् प्रबोधनं मानितवन्तः?
4. यदि नहि मानितवन्तः तर्हि अस्य परिणामः कः अभवत्?
5. सुखप्राप्त्यर्थं किं करणीयम्?
-------------------------------------------------------------------------
</text> 
