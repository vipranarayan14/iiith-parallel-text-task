<name of the story: 83.सतीसाध्वीचमत्कारः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	83.सतीसाध्वीचमत्कारः
सती साध्वी स्वशीलेन, रक्षिता भवति स्वयम्।
अन्यांश्चापि दयायुक्ता, जगन्मातेव रक्षति॥
	उपवने विचरणं कुर्वन् राजकुमारः एकेन विषधरेण दष्टः अभूत्। अचेतनं तं तस्य सहचराः राज्ञे निवेदितवन्तः। सम्पूर्णे राजपरिवारे शोकः आच्छन्नः। एकमात्रं सः एव राज्ञः प्रियतमः उत्तराधिकारी आसीत्। राजवैद्याः तस्य चिकित्साम् अकुर्वन्। किन्तु सफलता नैव मिलिता। राजज्योतिषिणा तस्य दीर्घायुष्यं जन्मपत्रतः दृष्ट्वा एकः उपायः कथितः यत् यदि काचित् सती साध्वी स्त्री राजकुमारं दष्टस्थाने स्पृशेत् तर्हि अयं स्वस्थः भवेत्। राज्ञः अनेकपत्न्यः आसन्। राजकुमारस्य जननी अपि तासु एका आसीत्। सा प्रथमं ततः च क्रमशः सर्वाः अपि राज्ञ्यः राजकुमारं स्पृष्टवत्यः। किन्तु राजकुमारस्य चेतना नैव आयाता। अनेन राज्ञीनाम् असतीत्वम् अपि प्रकटितम् अभूत्। पुरस्कारलोभेन राज्यस्य अन्याभिः अपि महिलाभिः चेष्टा कृता। किन्तु ताः अपि विफलाः एव अतिष्ठन्। अन्ते तेन एव राजज्योतिषिणा राजा निवेदितः यत् अधुना एव राज्यसीमायाम् एका युवतिः स्वस्य पत्या सह प्रविष्टा अस्ति। कदाचित् सा कार्यं साधयेत्। राजा एकाकी एव ताम् आनेतुं निर्गतः। ताम् उपेत्य सः अनुनयं विनयं कृत्वा राजभवनम् आनीतवान्। तस्याः स्पर्शमात्रेण राजकुमारः तत्क्षणम् एव सुप्तोत्थितः इव जागरितः। सर्वेषां हर्षेण मुखकमलानि विकसितानि अजायन्त। विरक्तः राजा स्वीयं राज्यार्धं ताभ्यां दम्पतिभ्याम् अवशिष्टं च आत्मजाय समर्प्य तपः तप्तुं वनं प्रस्थितः इति।
प्रश्नाः
1. अचेतनं राजकुमारं स्वस्थं कर्तुं ज्योतिषी कम् उपायं कथितवान्?
2. राजकुमारस्य जनन्या अन्याभिः राज्ञीभिः महिलाभिः च स्पृष्टः राजकुमारः किं स्वस्थः
   अभवत्?
3. राजकुमारः कस्याः स्पर्शेन सचेतनः अभवत्?
4. राजा तदा किम् अकरोत्?
5. सती साध्वी किं करोति?
-------------------------------------------------------------------------
</text> 
