<name of the story: 78.महाकालः न मारकः >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	78.महाकालः न मारकः
महाकालो न कस्यापि, मृत्यौ हेतुर्हि जायते।
अन्ये रोगादयः किन्तु, जायन्ते तत्र हेतवः॥
	महाकालम् एकदा तस्य जननी कथितवती - "पुत्र ! प्राणिनां  प्राणापहरणात् त्वं विरम। तेषां, तेषां च सम्बन्धिनाम् अनेन महत् अनिर्वचनीयं कष्टं भवति। तैः त्वम् अभिशप्तः मा भव। इदम् अहं कामये। त्वं मम एकः एव पुत्रः। यदि तव किञ्चित् भविष्यति तर्हि अहं किं करिष्यामि? वृद्धायाः मम एकाम् इमां शिक्षां मन्यस्व।" महाकालः स्मयमानः ताम् उदतरत् - "मातः! कुत्र अहं प्राणान् अपहरामि? मरणं प्रकृतिः शरीरिणाम्। इदं सर्वविदितम् अस्ति। यदि न विश्वसिषि। तर्हि त्वां नयामि। प्रत्यक्षं पश्य। अहं न कम् अपि मारयामि।" इति कथयित्वा सः ताम् अन्यैः अदृश्यमानः भूलोके अभ्रामयत्। यत्र यत्र प्राणी मृतः आसीत्, तत्र तत्र उपस्थिता माता तत्सम्बन्धिनः पृष्टवती - "कथम् अयं मृतः?" इति। अस्य उत्तरे न कश्चित् अपि अवदत् यत् महाकालः तं मारितवान्, प्रत्युत भिन्नभिन्नकारणानि एव तस्य मृत्यौ निरदिशत्। एतद् आकर्ण्य माता प्रसन्ना अभवत् यत् प्राणिनां मृत्यौ तस्य पुत्रः हेतुः न अस्ति, अपि तु अन्यानि एव आघातरोगविषसेवनादीनि एव निमित्तानि सन्ति इति। 
प्रश्नाः
1. महाकालं तस्य जननी किं कथितवती?
2. स्वजननीं महाकालः तदा किम् उदतरत्?
3. जननी महाकालेन सह कुत्र कुत्र अभ्रमत्?
4. जननी कं कं किं पृष्टवती?
5. जननी प्रसन्ना कदा अभवत्?
-------------------------------------------------------------------------
</text>
