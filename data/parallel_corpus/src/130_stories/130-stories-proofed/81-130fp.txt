<name of the story: 81.वैवश्यं चौर्यकारणम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	81.वैवश्यं चौर्यकारणम्
जन्मना कोऽपि चौरो न, वैवश्यं चौर्यकारणम्।
समाजात् सर्वकाराच्च, वैवश्यं तत् प्रजायते॥
	सः विकार्यताग्रस्तः आसीत्। कार्यं प्राप्तुं तेन बहुप्रयासाः कृताः। किन्तु सफलता न कुत्र अपि मिलिता। अन्ते बुभुक्षया म्रियमाणेन तेन कस्यचित् गृहस्थस्य गृहात् रोटिकां चोरयित्वा क्षुधाशान्तिः कृता। चौर्यापराधे निगृहीताय तस्मै न्यायाधीशः दण्डम् उद्घोषयन् सर्वप्रथमम् आत्मने ततः च न्यायं श्रोतुम् उपस्थितेभ्यः सर्वेभ्यः जनेभ्यः शतशतरूप्यकाणां राशिना दण्डं दत्तवान्। जनैः पृष्टः च सः एवम् उत्तरम् अददात् -
	"समाजस्य एका व्यक्तिः विकार्यताग्रस्ता तिष्ठेत्। यदा समाजः तत्कृते किम् अपि न कुर्यात्, तदा व्यक्तिः दोषिणी न भूत्वा समाजः अपराधी भवति। अहम् अपि तेषु अपराधिषु एकः अस्मि। अतः अहम् अपि आत्मानं दण्डितवान्। परन्तु रोटिकाचौरः दण्डराशिं कुतः भरिष्यति? तस्य समीपे यदि इयन्ति एव रूप्यकाणि अभविष्यन्, तर्हि सः चौर्यम् एव किम् अकरिष्यत्? अतः सः क्षम्यते। नहि कश्चित् जन्मना चौरः भवति। जनतान्त्रिकः सर्वकारः अपि इह स्वल्पदोषी न अस्ति। सः आत्मनः रीतिनीती सुधारयतु, अन्यथा बुभुक्षितः किं न करोति पापम् ?"
	तत्र उपस्थिताः सर्वेऽपि न्यायश्रोतारः अनेन न्यायेन लज्जिताः इव सन्तः स्वं स्वं दण्डराशिं तत्कालम् एव दत्त्वा न्यायालयस्य गरिमाणं रक्षितवन्तः इति।
प्रश्नाः 
1. विकार्यताग्रस्तः सः किं कृतवान्?
2. चौर्यापराधे निगृहीतं तं न्यायाधीशः केन प्रकारेण दण्डितवान्?
3. तं दण्डयन् सः कं कं दण्डितवान् किं च कथितवान्?
4. किं न्यायाधीशस्य दण्डदानप्रकारः उचितः आसीत्?
5. व्यक्तिः चौर्यं कदा करोति?  
-------------------------------------------------------------------------
</text>  
