<name of the story: 111.सत्यः पुत्रः, सत्यं धनं च>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	111.सत्यः पत्रः, सत्यं धनं च
निर्वहेत् पुत्रधर्मं यः, पुत्रः स एव वस्तुतः ।
येन पुण्यम् भवेन्नित्यं, तदेव धनिनो धनम् ॥
	एकदा वाराणस्यां लब्धनाम्नः श्रेष्ठिनः कार्यालये एकः महान् तपस्वी महात्मा उपस्थितः। श्रेष्ठी तं प्रणम्य बहु सम्मानितवान्, तस्य भोजनव्यवस्थां च कारयितुम् उपरि स्वावासे पत्न्याः समीपे गतः। इतः महात्मा श्रेष्ठिनः पुत्राणां संख्यां धनराशिसंख्यां च मुख्यलिपिकात् ज्ञातवान्। तदनुसारं पुत्राः पञ्च, धनं च पञ्चलक्षमितम् आसीत्। नीचैः आगत्य श्रेष्ठी महात्मानं भोजनं कारयितुम् उपरि नीतवान्। भोजनं परिवेष्य श्रेष्ठी भगवत्प्रसादं प्राप्तुं सप्रणामं महात्मानं न्यवेदयत्। महात्मा पृष्टवान्- "श्रेष्ठिन्! भोजनं पश्चात् करिष्ये। प्रथमं कथयतु, भवतः पुत्राः कियन्तः सन्ति?" श्रेष्ठी उदतरत्- "महाराज! एकः पुत्रः।" महात्मा अकथयत्- "भवतः मुख्यलिपिकः तु पञ्च पुत्रान् कथयति।" श्रेष्ठी उदतरत्- द्वयम् अपि सत्यम्। पञ्चसु पुत्रेषु विद्यमानेषु अपि एकः एव पुत्रधर्मं निर्वहति। अतः अहं तम् एव सत्यं पुत्रं कथयामि।" पुनः महात्मा पृष्टवान्- "भवतः धनं कियत् ?" श्रेष्ठी अकथयत्- "महाराज! पञ्चसहस्ररूप्यकात्मकम्।" महात्मा अपृच्छत्- "भवतः लिपिकानुसारं तु पञ्चलक्षात्मकं धनम् अस्ति।" श्रेष्ठी उदतरत्- लिपिकः सत्यं वदति। अहम् अपि सत्यम् वदामि। धार्मिककार्ये संयोजनार्थम् निःसारितं पञ्चसहस्रात्मकम् एव धनम् अहं धनं मन्ये। इदं एव धनम् मरणोत्तरं मया सह गमिष्यति। अन्यत् तु सर्वम् अत्र एव स्थास्यति।" श्रेष्ठिनः अनेन उत्तरेण सन्तुष्टः महात्मा भोजनं तु कृतवान् एव, तस्मै धर्मवृध्यर्थं स्वकीयम् अमोघम् आशीर्वादम् अपि दत्तवान् इति।
प्रश्नाः
1. श्रेष्ठी महात्मानं कथं सम्मानितवान्?
2. महात्मा  श्रेष्ठिनं किं किम् अपृच्छत्?
3. श्रेष्ठी महात्मानं किं किम् उदतरत्?
4. महात्मा श्रेष्ठिनः उत्तरेण सन्तुष्टः किं कृतवान्?
5. वास्तविकः पुत्रः कः अस्ति? धनम् अपि वास्तविकं किम् अस्ति? 
-------------------------------------------------------------------------
</text>
