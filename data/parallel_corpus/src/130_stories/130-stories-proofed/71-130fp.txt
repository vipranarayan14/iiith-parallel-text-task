<name of the story: 71.प्रबन्धकयोग्यता >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	71.प्रबन्धकयोग्यता
शुचिः शान्तः सदाचारी, मृदुभाषी स्मिताननः।
यावत् प्रबन्धको नेदृक्, तावत् संस्था फलेन्नहि॥
	एकस्यां निर्माणशालायां सदाचारिणः शौचवतः प्रबन्धकस्य आवश्यकता आसीत्। विज्ञप्तेः अनुसारेण एकः विकार्यताग्रस्तः युवकः साक्षात्कारार्थम् उपस्थितः। निर्माणशालाध्यक्षः तं चारित्रिकं प्रमाणपत्रम् अग्रिमं च एकसहस्ररूप्यकधनराशिं सुरक्षारूपे अयाचत। युवकः अकथयत्-"मम पितुः एकः सम्बन्धी मां परिचिनोति। सः एव भवतः अपेक्षां पूरयिष्यति, मया सह कृपया चलतु तावत्।" निर्माणशालाध्यक्षः तथा एव अकरोत्। सम्बन्धी अकथयत् - "तव सदाचारितां जानामि, किन्तु वाञ्छितमुद्राः किं दद्याम्? किम् अहं तव पितृव्यः?" युवकः निराशः भूत्वा स्वाञ्चलस्य आरक्षिस्थाने निर्माणशालाध्यक्षम् अनयत्। तत्र आरक्षिप्रमुखः स्वापराधिसूच्यां तस्य नाम न दृष्ट्वा कथितवान् -"चल चल इतः। रूप्यकाणि किम् अत्र मिलन्ति?" सर्वथा निराशः निर्माणशालाध्यक्षस्य याचनां न पूरयन् युवकः स्वगृहं प्रस्थातुम् एव उद्यतः आसीत् यत् तं सः निर्माणशालाध्यक्षः अवोचत्- "श्वः कार्यालये उपस्थाय कार्यं प्रारब्धव्यम्। त्वं परीक्षितः असि। सर्वत्र प्रकारान्तरेण तव सदाचारिता शुचिता एव च प्रमाणिता" इति।
प्रश्नाः
1. निर्माणशालाध्यक्षः साक्षात्कारार्थम् उपस्थितं युवकं किं याचितवान् ?
2. युवकः तं किम् उदतरत्? कुत्र च तम् अनयत्?
3. सम्बन्धी युवकं किं कथितवान्?
4. युवकः निर्माणशालाध्यक्षं पुनः कुत्र अनयत् सः च तं किं कथितवान्?
5. निर्माणशालाध्यक्षः युवकं किम् अोवोचत्?
-------------------------------------------------------------------------
</text>   
