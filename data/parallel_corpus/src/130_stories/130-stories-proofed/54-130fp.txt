<name of the story: 54.रोगी साक्षात् ईश्वरः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof:  Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	54.रोगी साक्षात् ईश्वरः
रुग्णं स्वमीश्वरं मत्वा, यः सम्यक् परिषेवते।
सन्तुष्ट  ईश्वरस्तेन,   तत्सामीप्यं न मुञ्चति ॥
	एकदा महर्षिरमणं परीक्षितुम् एव केचन गिरिजागृहस्वामिनः पृष्टवन्तः- "श्रुतम् अस्ति, भवान् धर्माचरणशीलः कृतपरमेश्वरसाक्षात्कारः च वर्तते। स्वीयम् आराध्यं परमेश्वरम् अस्मान् अपि दर्शयतु, अन्यथा वयं भवन्तं पाखण्डिनं वञ्चकं धूर्तं च एव प्रचारयिष्यामः।" तेषां कर्कशवचनैः अपि अखिद्यमानः एव महर्षिः तु तान् सौम्यवाचा सम्मोहयन् इव उदतरत् - "आम्, श्वः प्रातः दर्शयिष्यामि स्वं परमेश्वरम्। साम्प्रतं विश्रम्यतां तावत्।" इदम् उक्त्वा रात्रौ स्वस्य आवासे एव तान् अवासयत्, भोजनपानादिना च तान् सम्यक् सत्कृतवान्। अन्येद्युः प्रातः तान् आदाय रमणः नद्याः तीरे एकां कुटीं प्राप्तः। तत्र सः निवासिनौ वृद्धौ कुष्ठिनौ दम्पती तैलाभ्यङ्गस्नानादिना विशोध्य भोजनं पक्त्वा भोजितवान्। एवम् आचरति तस्मिन् ते स्वं प्रभुम् ईसामसीहम् एव साक्षात्कुर्वन्तः परमं प्रसन्नाः अजायन्त, तस्य अग्रे आत्मानं हीनम् एव मत्वा तं पुनः पुनः क्षमां याचितवन्तः, सबहुमानं च तं प्रणम्य परावृत्ताः इति।
प्रश्नाः
1. महर्षिरमणं गिरिजागृहस्वामिनः किं कथितवन्तः?
2. गिरिजागृहस्वामिनः महर्षिः रमणः कुत्र अनयत्?
3. महर्षिरमणं किं कुर्वन्तं गिरिजागृहस्वामिनः अपश्यन्?
4. पश्चात् गिरिजागृहस्वामिनः महर्षिरमणेन सह कीदृशं व्यवहारं कृतवन्तः?
5. ईश्वरः किङ्‌करणेन सन्तुष्टः भवति?
-------------------------------------------------------------------------
</text>
