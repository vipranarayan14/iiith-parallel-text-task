<name of the story: 109.चातुर्यं कार्यसाधकम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	109.चातुर्यं कार्यसाधकम्
किं कार्यं कलया स्वस्य, बुद्धिमान् नैव साधयेत् ?
वेदव्यासो गणेशेन, ग्रन्थौघं स्वं व्यलेखयत्॥
	"गुरुदेव! भगवान् वेदव्यासः अपि अस्मादृशः एव मनुष्यः आसीत्। कथम् एकाकी एव सः स्थूलस्थूलानि अष्टादशपुराणानि, बृहद् महाभारतम्, अन्यान् ब्रह्मसूत्रादिग्रन्थान् च विरच्य लिपिबद्धान् अकार्षीत् ?" शिष्यः जिज्ञासां प्रस्तुतवान्।
	"शृणु तात! त्रिकालदर्शिने, सर्वसिद्धिसम्पन्नाय वेदव्यासाय किमपि दुष्करं न आसीत्। स्वग्रन्थानां लेखनार्थं सः आशुलेखकं शङ्‌करपुत्रं श्रीगणेशं तपसा सन्तोष्य नियुक्तं कृतवान्। गणेशः तस्य अवैतनिकः लेखकः आसीत्। तस्य केवलम् इदम् एव कथनम् आसीत् यत् यदि लेखनमध्ये सः वेदव्यासः स्वल्पम् अपि विरामं ग्रहीष्यति- तर्हि सः लेखनं नैव करिष्यति।
	वेदव्यासः तस्य इदं कथनं स्वीकृतवान्, किन्तु सह एव इदम् अपि कथितवान् यत् सः गणेशः अपि लेखाशयम् अनभिज्ञाय न लेखिष्यति।
	गणेशः अपि तत् स्वीकृत्य लेखने प्रवृत्तः। वेदव्यासः महान् चतुरः आसीत्। अग्रे लेखनीयं विषयं विचिन्तयितुं समयम् अपेक्षमाणः सः मध्ये मध्ये स्वलेखे कांश्चित् कूटश्‌लोकान् रक्षति स्म, येन यावत् गणेशः तेषाम् आशयं ज्ञात्वा अग्रे लेखयितुं सङ्‌केतयेत, तावत् सः अपि स्वलेखनीयविषयं सङ्‌कलयतु।
	अनया कलया त्वया उपरि चर्चिताः समस्ताः अपि ग्रन्थाः भगवता वेदव्यासेन विरचय्य लिपिबद्धाः कृताः" गुरुः उदतरत् इति।
प्रश्नाः
1. शिष्यः गुरोः सम्मुखे कां जिज्ञासां प्रकटाम् अकरोत् ?
2. वेदव्यासस्य ग्रन्थान् कः लिखितवान् ?
3. लेखकः लेखनात् पूर्वं वेदव्यासतः किं वचनम् अगृह्णात् ?
4. किं वेदव्यासः स्ववचनं पालितवान् ?
5. बुद्धिमान् स्वकार्यं कथं साधयति ?
-------------------------------------------------------------------------
</text>	
