<name of the story: 51.अनिष्टचिन्तकस्य कुशलं न >
<source:  130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	51.अनिष्टचिन्तकस्य कुशलं न
योऽन्यस्मै खनते खातं, तस्मै कूपः स्थितः पुरः।
चिन्तयन्तौ मिथोऽनिष्टं, नष्टौ द्वौ सुहृदौ न किम्?॥	
	धनोपार्जनार्थं देशान्तरं गच्छतोः द्वयोः मित्रयोः हस्ते नगरसमीपे एव वने भूमौ सुरक्षितः एकः बहुमूल्यरत्नपूर्णः कलशः लग्नः। सुदूरं पदयात्रया तयोः उदरे उन्दुराः कूर्दितुं प्रावर्तन्त । 'तयोः एकः नगरे गत्वा पक्वान्नम् आनयतु, अन्यः च पृष्ठे तत्र स्थित्वा कलशस्य रक्षां करोतु' इदं द्वाभ्यां विचार्य तथा एव कृतम्। नगरं गतः सुहृद् पूर्वम् उदरपूरं मिष्टान्नं भक्षितवान्, पुनः ततः वनस्थाय अपि मिष्टान्नम् आदाय आगच्छतः तस्य मनसि विचारः आयातः यत् 'यदि मित्रं म्रियते तर्हि सम्पूर्णः कलशः तस्य एव अधिकारे स्यात्' इदं विचार्य सः मिष्टान्ने विषम् अमेलयत्। तत्र वनस्थः सुहृद् अपि विचारयति स्म यत् 'अहं तं मारयित्वा अस्य कलशस्य एकाकी स्वामी भविष्यामि।' मिष्टान्नम् आदाय आगतं मित्रं सः छुरिकाप्रहारेण मारितवान्। पश्चात् प्रसन्नः सः बुभुक्षातुरः मिष्टान्नं भक्षित्वा विषप्रभावेण स्वयम् अपि मृतः। जडः कलशः तु तत्र एव स्थितः आसीत् इति।
प्रश्नाः
1. द्वयोः मित्रयोः हस्ते किं लग्नः?
2. तयोः एकं मित्रं किं विचारितवत् किं च कृतवत्?
3. अन्येन मित्रेण किं विचारितं किं च कृतम्?
4. अस्य परिणामः कीदृशः अभवत्?
5. इयं कथा किं शिक्षयति?
-------------------------------------------------------------------------
</text>  
