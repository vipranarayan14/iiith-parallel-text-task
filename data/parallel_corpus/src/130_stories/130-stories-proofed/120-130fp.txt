<name of the story: 120.कृपणस्य अग्रे भगवान् अपि पराजितः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	120.कृपणस्य अग्रे भगवान् अपि पराजितः
कृपणो म्रियतां नाम, दानं किञ्चित् करोति न ।
सर्वेश्वरोऽपि तस्याग्रे, मन्यते स्वं पराजितम् ॥
	एकः महान् कृपणः आसीत्। पत्न्याः आग्रहेण सः गङ्गास्नानार्थं गतः। स्नानं कृत्वा गङ्गातः सः बहिरागतः एव यत् भगवान् गङ्गागुरुः भूत्वा तस्य सम्मुखे उपस्थितः कथितवान् च- "भाग्यवान्! दानपुण्यं कुरु।" कृपणः तं भर्त्सयन् इव ततः अपसर्तुम् अब्रवीत्। परन्तु गङ्गागुरुः नैव अपसृतः। पञ्चपणानाम्‌ एव दानं कर्तुं तं बाध्यम् अकुरुत। तदा कृपणः स्वगृहस्य सङ्‌केतं दत्त्वा तत्र निश्चितदिवसे तम् उपस्थातुम् अकथयत्। गङ्गागुरुः तथा एव कृतवान्। कृपणः पुत्रमुखेन तं पश्चात् आगन्तुम् आदिशत्। गङ्गागुरुः आगमनं नैव त्यक्तवान्। कृपणः पुनः पुत्रमुखेन एव तं सन्दिष्टवान्- "अधुना पितुः स्वास्थ्यम् समीचीनं नास्ति, न जाने अग्रिमे दिने सः सूर्योदयं द्रक्ष्यति अपि न वा।" गङ्गागुरुः "तर्हि अहम् अत्र एव तिष्ठामि, तस्मै स्वस्कन्धं दत्त्वा एव गमिष्यामि" इति उक्त्वा तत्र एव संस्थितः। कृपणस्य सङ्‌केतेन गृहे रोदनं विलपनं प्रारब्धम्। बाह्याः सम्बन्धिनः च शवयात्रायां सम्मेलितुम् आगच्छन्। कृपणस्य शवम् आदाय सर्वे श्मशानं प्राप्ताः। शवः चितायाम् उपस्थापितः। कृपणः पुत्रं सङ्‌केतेन आहूतवान् पृष्टवान् च- "सः गङ्गागुरुः गतः न वा ?" "नहि स तु अत्र एव तिष्ठति, भवते सः स्वीयं स्कन्धम् अपि दत्तवान्" पुत्रः उत्तरम् अददात्। "तर्हि विलम्बसे किम् ? अग्निं देहि" पितुः अनेन आदेशेन यथा पुत्रः अग्निं दातुम् उद्यतः एव आसीत् तथा गङ्गागुरुः स्वकीयं रूपं धृत्वा भगवान् तं कृपणं कथितवान्- "अरे! पञ्चपणानां कृते किं म्रियसे ? त्वं विजितवान्। अहं पराजितः अस्मि" इति।
प्रश्नाः
1. गङ्गागुरुः कृपणं किं कर्तुं कथितवान् ?
2. कृपणः गङ्गागुरुं किम् अकथयत् ?
3. गङ्गागुरुतः आत्मानं मोचयितुं कृपणः किं किं कृतवान् ?
4. अन्ते विजयः कस्य अभवत् गङ्गागुरोः कृपणस्य वा ?
5. कृपणः कीदृशः भवति ?
-------------------------------------------------------------------------
</text>
