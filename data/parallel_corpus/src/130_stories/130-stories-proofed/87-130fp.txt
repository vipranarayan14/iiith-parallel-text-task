<name of the story: 87.दासस्य स्वातन्त्र्यसुखं नहि>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	87.दासस्य स्वातन्त्र्यसुखं नहि
अपेक्षा येन संलग्नाः, जगद्दासः सदा हि सः।
दासः स्वतन्त्रतासौख्यं, नैव भुङ्क्ते कदाचन॥
	उज्जयिन्याम् एकः नरपतिः आसीत्। तस्य सर्वविधाम् अपि सुखसम्पत्तिं सन्तानाभावः नीरसां करोति स्म। 'मत्तः पश्चात् मम पितृभ्यः पिण्डदानं कः करिष्यति?' इयं चिन्ता तं प्रतिक्षणं बाधते स्म। एकदा कश्चित् सिद्धपुरुषः तस्यान्तिकम् आयातः। राजा तं महत्या श्रद्धया अर्चितवान् पूजितवान् च। राज्ञः सेवया सन्तुष्टः सिद्धपुरुषः राज्ञे सन्तानसुखम् अचिरात् एव उपभोक्तुम् आत्मीयम् आशीर्वादं दत्तवान्।
	ततः यथासमयं लब्धसन्तानः राजा सिद्धपुरुषस्य कुटीरं प्राप्तः। तस्य अग्रे कोटिशः सुवर्णमुद्राः मिष्टान्नानि फलानि च निधाय तत्सर्वं स्वीकर्तुं प्रार्थितवान्। सिद्धपुरुषः एकवारं तु तत्सर्वं स्वीकृतवान्, राज्ञे च प्रसादररूपे शुष्करोटिकाखण्डं खादितुं दत्तवान्। किन्तु रोटिकाखण्डः राज्ञः गले एव अवरुद्धः। राजा निवेदितवान्- "महाराज! अयं रोटिकाखण्डः तु मम कण्ठतः नीचैः अवतरति एव नहि।" सिद्धपुरुषः प्रत्यब्रवीत् - "मम अपि तव इदं धनम् अनुकूलं न अस्ति। उत्थाप्य इदं सर्वं निर्गच्छ।"
	निराशः लज्जितः च राजा तत्सर्वं गृहीत्वा प्रतिनिवृत्तः इति।
प्रश्नाः
1. राजानं का चिन्ता बाधते स्म ?
2. चिन्तायाः निराकरणं कथम् अभवत् ?
3. निश्चिन्तः राजा कुत्र गतवान् किं च कृतवान् ?
4. सिद्धपुरुषः किम् अकरोत् ?
5. स्वतन्त्रतासौख्यं कः न भुङ्क्ते ?
------------------------------------------------------------------------------------
</text>
