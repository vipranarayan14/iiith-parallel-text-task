<name of the story: 105.लिखितं सुस्थिरं सदा>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	105.लिखितं सुस्थिरं सदा
उच्छलन्तो विचाराश्चेल्लिख्यन्ते सत्वरं स्वयम्।
तर्हि ते सुस्थिरा भूत्वा जायन्ते राष्ट्रसम्पदः॥
	एकदा कविराजं द्रष्टुम् तस्य सुहृत् प्रातः तस्य गृहम् अगच्छत्। ततः इदं ज्ञात्वा यत् 'सः तु रात्रौ भुक्त्वा पीत्वा गृहात् किञ्चित् दूरे एव स्वसम्बन्धिनः इन्धनविपणौ गतः' तत्र एव अगमत्। तत्र तेन दृष्टं यत् सः खट्वायां सुप्तः अस्ति। यदा मित्रं तस्य आवरणम् अपसारयितुं प्रावर्तत, तदा कविराजः कथितवान् - "नहि नहि, एवं मा कुरु। पूर्वं मम गृहतः पादयामम् आनय। अहं सर्वथा नग्नः अस्मि।"
	सहृत् तथा एव कृतवान्। पादायामं परिधाय नग्नतायाः कारणं कविराजः एवम् अकथयत् - "मित्रवर! त्वं तु जानासि एव, यदा मस्तिष्के कविताः उच्छलन्ति, तदा अहं न दिनं पश्यामि न च रात्रिम्। तत्कालम् एव ताः लिपिबद्धाः कर्तुं प्रवृत्तः भवामि। यदि एवं न करोमि, तर्हि ताः विलुप्यन्ते। रात्रौ अत्र आगतस्य अपि मे एवम् एव अभवत्। इन्धनविक्रेतुः तु गृहगमनसमयः सञ्जातः आसीत्। सः माम् अत्र एव एकाकिनं त्यक्त्वा निर्गतः। तदा मम इतः कविताः आयान्ति स्म, ततः च लेखनाय प्रकाशाभावः कष्टं ददाति स्म। अन्ते धीरं धीरं शरीरात् सर्वाणि एव वस्त्राणि अवतार्य प्रकाशार्थं तेषां क्रमशः उपयोगं कृतवान्। पश्य, तेषां ज्वलनप्रकाशे यद् लिखितं, तद् अत्र त्वाम् एव श्रावयितुं सुरक्षितवान् अस्मि।"
	सुहृद् अपृच्छत् - "अत्र इन्धनस्थितौ अपि प्रकाशार्थम् इन्धनस्य उपयोगः त्वया कथं न कृतः?"
	कविराजः खेदं प्रकटयन् उदतरत् - "अरे! इदं तु तदा अहं सर्वथा विस्मृतवान् एव आसम्।" इति।
प्रश्नाः
1. कविराजः सुहृदं कदा किं कथितवान् ?
2. सहृद् तं तदा किम् अपृच्छत् ?
3. कविराजः सुहृदः प्रश्नस्य किम् उत्तरं दत्तवान् ?
4. विचाराणां लेखनेन किं भवति ?
5. अनया कथया का शिक्षा मिलति ?
-------------------------------------------------------------------------</text>	
