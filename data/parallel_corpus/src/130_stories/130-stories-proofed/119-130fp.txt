<name of the story: 119.शिक्षानुसारणेन एव पाठलाभः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	119.शिक्षानुसारणेन एव पाठलाभः
रामायणमधीत्यापि, तच्छिक्षाऽनुसृता न चेत् ।
लाभः कोऽस्ति ततस्तर्हि, वृथा समययापनात् ॥
	अहं गुरुमहाराजेन सह रैलयात्रां कुर्वन् आसम्। अग्रिमे स्थैषणे अस्मत्कक्षे एकः प्रौढः जनः प्रविष्टः। रैलयाने प्रस्थिते सति सः वाल्मीकिरामायणं निःसार्य पठितुं प्रावर्त्तत। पश्चात् पृष्टः सः कथितवान् यत् विगतचत्वारिंशद्वर्षेभ्यः अहं रामायणस्य नित्यं पारायणं कुर्वन् अस्मि। अद्य गृहे समयाप्राप्त्या इह कृतवान् अस्मि। मथुरायाम् अभियोगः चलति, तत्र एव अहं गच्छामि। गुरुमहाराजः अवदत् - "अहम् अपि पूर्वाश्रमे वाक्कीलः आसम्। स्वपत्रावलिं दर्शयतु, यदि अहं तत्र काञ्चित् सहायतां कर्तुं शक्नुयाम्।" सः पत्रावलिं प्रदर्शितवान्। तत्र वादिप्रतिवादिनोः पितुः एकम् एव नाम दृष्ट्वा गुरुमहाराजः तम् एतस्य रहस्यम् अपृच्छत्। सः उक्तवान् - "वादी अहम् अस्मि, प्रतिवादी च मम अग्रजः। भूमिखण्डनिमित्तम् अयं वादः।" गुरुमहाराजः ततः अग्रे किम् अपि श्रोतुम् अनिच्छन् पत्रावलिं परावर्त्तयत् अभर्त्सयत् च - "रामायणं पठितं, किन्तु ततः किञ्चित् अपि न शिक्षितम्। वृथा एव समयः यापितः। अरे! भरतः तु पितृदत्तम् अपि राज्यं वैमातृकाय अग्रजा परावर्त्तयत्। एकः त्वम् असि, यः स्वसहोदरे अपि अभियोगं चालयसि। धिक् त्वाम्।" अनेन वचनेन तस्य मनः परिवर्तितम् एव। सः अभियोगं परावर्त्तयितुम् अग्रजतः च क्षमां याचितुं निश्चयं कृत्वा तत्कालम् एव पत्रावलिं विदार्य बहिः प्रक्षिप्तवान्, गुरुमहाराजस्य च चरणयोः प्रणिपत्य स्वीयां त्रुटिं स्वीकृतवान्, वारं वारं च कृतज्ञतां प्रकटितवान् इति। 
प्रश्नाः
1. प्रौढः जनः गुरुमहाराजं किं कथितवान्?
2. गुरुमहाराजः तं किं कर्तुम् अकथयत्?
3. प्रौढः जनः तदा किं कृतवान्?
4. गुरुमहाराजः प्रौढं जनं किं कथयन् अभर्त्सयत्?
5. प्रौढः जनः तदा किम् अकरोत्?
-------------------------------------------------------------------------
</text>
