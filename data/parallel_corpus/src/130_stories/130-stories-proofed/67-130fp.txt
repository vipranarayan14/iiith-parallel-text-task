<name of the story: 67.कृपणस्वभावः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	67.कृपणस्वभावः
लोकापवादतो भीतः, कृपणो जायते नहि।
म्रियतां कष्टमाविन्दन्, कार्पण्यं स्वं न मुञ्चते॥
	एकः कृपणः आसीत्। सः आत्मानं बहुबुद्धिमन्तं मन्यते स्म। एकदा कार्यवशात् सः ग्रामान्तरं गतः। तत्र सः स्मृतवान् यत् तस्य बहुव्ययकारिणी पत्नी निरर्थकं व्ययं न कुर्यात् इति विचार्य शीघ्रं शीघ्रं पदातिः एव पलायमानः गृहं प्रत्यावृत्तः। तत्र दीपं प्रज्वलन्तं दृष्ट्वा पत्नीं भर्त्सयन् आक्षिपन् च अकथयत् - "महाभागे! दीपं ज्वालयित्वा तैलं किं वृथा अपव्ययसे? चन्द्रस्य सर्वत्र विद्यमाने प्रकाशे स्वीयं सर्वं कार्यं साधयितुं शक्यते। अहं तु तव अनेन स्वभावेन लुण्ठितः अस्मि।" पत्नी उत्तरं दत्तवती - "प्राणनाथ! इयती अपि कृपणता किं प्रयोजनवती? 'भवान् तु उपानहौ कदाचित् न विदीर्णे भवेताम्' इति विचार्य ते स्वकीयपोट्टलिकायाम् एव निधाय नग्नपादः एव इतः गतः, ततः अपि च स्वकार्यम् अकृत्वा एव तथा एव आगतः, किञ्चित् क्षतविक्षतौ तु स्वपादौ विलोकयतु। का दुर्दशा कृता अनयोः? किम् इदम् अभिनन्दनीयं सुखकरं कार्यम्?" पत्न्याः एतेन सोपालम्भेन उत्तरेण कृपणस्य पत्युः मुखं तदा दर्शनीयम् एव आसीत् इति।
प्रश्नाः
1. ग्रामान्तरं गतः कृपणः प्रत्यागत्य पत्नीं किम् अकथयत् ?
2. ततः पत्नी किम् उत्तरं दत्तवती ?
3. पत्न्याः उत्तरेण कृपणस्य पत्युः मुखं कीदृशम् आसीत् ?
4. कृपणः कस्माद् भीतः न भवति ?
5. कृपणः किं न मुञ्चति ?
-------------------------------------------------------------------------
</text>
