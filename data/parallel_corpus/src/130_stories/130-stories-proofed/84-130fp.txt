<name of the story: 84.पशुवधिकाः दण्डनीयाः एव>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	84.पशुवधिकाः दण्डनीयाः एव
पशूनां मौनिनां हत्यां, ये विषेण प्रकुर्वते।
दण्ड्यन्ते ते किमर्थं न, पामराः पिशिताशनाः?॥
	यत्र प्रातः गवां दर्शनं पुण्यं मन्यते, तत्र तासां सामूहिकरूपे मृत्युं दृष्ट्वा गोभक्तानां महान् सम्मर्दः नाना आशङ्‌काः प्रकटयति स्म। कश्चित् कथयति स्म यत् अमुकजातीयाः जनाः विषं दत्त्वा एताः मारितवन्तः। अन्ये विचारयन्ति स्म। यत्  इमाः गावः दिने येषां शाकफलविक्रयिकाणां सामग्रीं खादन्ति स्म, ते एव जनाः गोस्वामिनाम् अनिष्टं कर्तुम् असमर्थाः सन्तः एताः विषप्रदानेन हतवन्तः। इदम् एव न, रात्रौ बहवः बालकबालिकाः स्त्रियः पुरुषाः च अपि रुग्णाः भूत्वा चिकित्सालये प्रविष्टाः। परीक्षणेन ते अपि विषभक्षिणः आसन्। यत्र तत्र अन्यजीवानाम् अपि निष्प्राणशरीराणि बीभत्सदृश्यं प्रस्तुवन्ति स्म। तदा एव कश्चित् समाचारपत्रस्य तत्कर्तनम् अदर्शयत्- यत्र निगमद्वारा अवार्यकुक्कुरान् मारयितुं विंशतिसहस्ररूप्यकैः 'गुलाब्जामून्' नामकं मिष्टान्नं क्रेतुं निर्णीतम् आसीत्। 'विषमिश्रितस्य तस्य मिष्टान्नस्य एव इयं सर्वा लीला' इति मत्वा सर्वः अपि क्रुद्धः जनसम्मर्दः स्वकीयम् आक्रोशं नगरनिगमस्य इदं दुराचरणं प्रति अभिव्यक्तं कृतवान्। श्रूयते, केनचित् तु जीवानुरागिणा न्यायालये एतस्मिन् सम्बन्धे याचिका अपि प्रस्तुता इति।
प्रश्नाः
1. सामूहिकरूपे गवां मृत्युं दृष्ट्वा गोभक्ताः कीदृशाः आशङ्‌काः प्रकटयन्ति स्म?
2. समाचारपत्रस्य कर्तने किं लिखितम् आसीत्?
3. तस्य लेखस्य श्रवणेन गोभक्तेषु का प्रतिक्रिया अभवत्?
4. न्यायालये याचिका केन कस्मिन् विषये प्रस्तुता?
5. के दण्डिताः न क्रियन्ते?
-------------------------------------------------------------------------
</text>
