<name of the story: 52.कुकर्म नहि कर्तव्यम् >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	52.कुकर्म नहि कर्तव्यम्
यत् सन्तानोऽनुकुर्वीत, तत् कुर्वीत कुकर्म न।
किं वानरस्वभावा न, सन्ति बालकबालिकाः?॥
	ग्रामाद् बहिः जङ्गलस्य शून्यप्रदेशे खनन्तं पितरं दृष्ट्वा सप्ताष्टवर्षीयः पुत्रः पृष्टवान्-  "तात! इदं किं क्रियते?" "तव इमं मरणासन्नं रुग्णं पितामहम् इह शाययितुं महागर्तः अयं निर्मीयते। रात्रिन्दिवा अस्य सेवया वयं सर्वे अपि अत्यन्तं सन्तप्ताः स्मः। आर्थिकक्षयः अपि अस्मान् बाधते। तव अपि पालनं पोषणं सम्यक् कर्तुं न शक्यते" ससङ्‌कोचं पिता पुत्रं प्राबोधयत्। "वरम्, स्वकार्यं कृत्वा खनित्रं मह्यम् अपि ददातु। अहम् अपि अस्य पार्श्वे एकं गर्तं भवत्कृते निर्मास्यामि। भवान् अपि अधुना वृद्धः भवितुं प्रवृत्तः। रुग्णः च तु भवान् सदा तिष्ठति एव" पुत्रः पितरं कथितवान्। "न, न पुत्र! त्वया मे चक्षुः उन्मीलितम्। न अहम् अग्रे इदं करिष्यामि। त्वं गुरुः असि। तव पितामहं गृहे एव नयामः, तत्र एनं सेवया नीरोगम् एव कर्तुं पूर्णं प्रयत्नं करिष्यामः" इति।
प्रश्नाः
1. पुत्रस्य प्रश्नस्य उत्तरं पिता किं दत्तवान्?
2. पुत्रः उत्तरं श्रुत्वा पितरं किम् अकथयत्?
3. पुत्रस्य कथनस्य पितरि का प्रतिक्रिया अभवत्?
4. कीदृशं कर्म न करणीयम्?
5. बालकबालिकाः कीदृक्स्वभावाः भवन्ति?
-------------------------------------------------------------------------
</text>  
