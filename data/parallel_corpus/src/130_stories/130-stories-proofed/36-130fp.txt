<name of the story: 36.प्रत्युत्पन्नमतिकथनचमत्कारः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	36.प्रत्युत्पन्नमतिकथनचमत्कारः
प्रत्युत्पन्नमतेरुक्तिः, कं चमत्कुरुते नहि?।
स पाषाणो जडो ज्ञेयो, योऽनया न प्रभावितः॥
	एकदा ईश्वरचन्द्रविद्यासागरः यात्रार्थं वसयानम् आरूढः। तत्र सर्वाणि उपवेशनस्थानानि पूर्णानि आसन्। किन्तु एकत्र यात्रित्रयस्य उपवेशनस्थानं विदेशिदम्पती अवरोध्य उपविष्टौ आस्ताम्। श्रीविद्यासागरः तौ स्वस्मै स्थानं दातुं विनम्रतया अकथयत्। किन्तु तौ ध्यानं नैव दत्तवन्तौ। किञ्चित्कालानन्तरं पुनरपि सः अकथयत्। परम् अधुना अपि तौ तत्कथनम् उपेक्षितवन्तौ। 'कदाचित् इमौ मां भारतीयं मत्वा अपमानयतः' अनया भावनया अभिभूतः सः बलात् तयोः द्वयोः मध्ये उपविष्टः। तं तथा उपविष्टं दृष्ट्वा तयोः एकः स्वभाषां  मूर्खम् अन्यः च आशिष्टम् उक्त्वा आक्षिपत्। श्रीविद्यासागरः किञ्चित् स्मयमानः तौ निवारयन् अवदत् -"अलम् अलम्, अहं तथा न, अहं तु द्वयोः मध्ये तिष्ठामि।" तस्य इदं कथनं श्रुत्वा अन्यशेषयात्रिणाम् अट्टहासः आकाशमण्डलं सुचिरम् अगुञ्जयत् इति।
प्रश्नाः
1. ईश्वरचन्द्रविद्यासागराय वसयाने उपवेष्टुं स्थाने किं न मिलितम्?
2. स्थानप्राप्त्यै सः किम् अकरोत्?
3. तदा विदेशिदम्पती तं किम् अकथयताम्?
4. विद्यासागरः तौ किम् उदतरत्?
5. विद्यासागरस्य उत्तरेण अन्ययात्रिणां का प्रतिक्रिया अभवत्?
-------------------------------------------------------------------------
</text>   
