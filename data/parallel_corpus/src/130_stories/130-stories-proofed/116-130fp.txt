<name of the story:  116.मानवः कः?>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	116.मानवः कः?
विना मानवतां शिक्षा, व्यर्था किं नहि वर्तते? ।
असहायस्य साहाय्यं, यः करोति स मानवः ॥
	मम मित्रस्य एकः विदेशी सहपाठी आसीत्। एकदा सः भारतभ्रमणाय आयातः। मम मित्रं तं सुरम्ये पर्वतीयस्थले भ्रामयितुम् अनयत्। प्राकृतिकदृश्येषु सः अत्यन्तं मुग्धः आसीत्। तत्र एकः वृद्धः वनचरः मिलितः। भिक्षुकः इव सः किञ्चित् चेष्टते स्म। सूपौदनयोः मूसलचन्द्रः इव तस्य उपस्थितिः अरुचिजनिका प्रतीता। कोपजिह्माननः सः सहपाठी स्वभाषया तम् अभर्त्सयत्। निराशः सः निर्गतः। प्रत्यावर्तनकाले रात्रिः सञ्जाता आसीत्। सा अपि शीतकालिकी कृष्णपक्षस्य। द्वौ अपि जनौ मार्गभ्रष्टौ अभवताम्। इतस्ततः अटन्तौ एकां कुटीं दृष्ट्वा तत्कपाटौ थपथपायितवन्तौ। ततः एका वृद्धा स्त्री निःसृता। तां मम मित्रं स्वसमस्याम् अश्रावयत्। सा कथितवती- "हिंसकजन्तुविशेषः अयं प्रदेशः। रात्रौ अत्र एव कुट्यां विश्रम्य प्रातः गन्तुम् अर्हतः भवन्तौ।" विवशौ तौ तथा कृतवन्तौ। तया कृतम् आतिथ्यसत्कारम् अनुभूय द्वौ अपि अति सन्तुष्टौ अभूताम्। प्रत्यूषसि सः एव वृद्धः वनचरः धृतमेषीदुग्धपात्रः तौ मृदुवाचा जागरयति स्म, तम् अवलोक्य विदेशिसहपाठिनः ग्रीवा लज्जया अवनता। स्वदेशं गतः सः मम मित्राय अलिखत्- "पाश्चात्यदेशाः भौतिकसम्पदा सम्पन्नाः अपि अन्धकारे एव सन्ति। भवदीयः देशः महान् अस्ति यतो हि एषः तस्य महनीयतमस्य अशिक्षितस्य भिक्षुकस्य पादयोः तिष्ठति" इति।
प्रश्नाः
1. विदेशी सहपाठी वृद्धं वनचरं किं मत्वा अभर्त्सयत्?
2. रात्रौ मम मित्रं तस्य सहपाठिनं च का स्वकुट्याम् आवासयत्?
3. तौ प्रत्यूषसि कः अजागरयत्?
4. विदेशी सहपाठी स्वदेशतः मम मित्राय किं लिखितवान्?
5. किं विना शिक्षा व्यर्था वर्तते? मानवः कः भवति?
-------------------------------------------------------------------------
</text>
