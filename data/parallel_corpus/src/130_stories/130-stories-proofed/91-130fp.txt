<name of the story: 91.जीवने सफलः कः?>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	91.जीवने सफलः कः?
चारित्रिकीं परीक्षां यः, समुत्तरति मानवः।
स्वजीवने स वैफल्यं, नैवाप्नोति कदाचन॥
	पूर्वम् आधुनिकी परीक्षाप्रणाली न आसीत्। गुरुजनाः शिष्यस्य चारित्रिकीं परीक्षां गृह्णन्ति स्म। तत्र अनुत्तीर्णः जीवने अनुत्तीर्णः मन्यते स्म। एकवारम् आचार्यः विना परीक्षाग्रहणम् एव शिक्षाग्रहणसमाप्तेः अनन्तरं स्वस्य शिष्यत्रयं गृहं गन्तुम् अन्वमन्यत। अनेन शिष्याणाम् आश्चर्यं तु अभवत् एव। किन्तु गमनलालसावशीभूताः ते गुर्वाज्ञया गृहं गन्तुं प्रस्थिताः। किञ्चिद् दूरं गच्छन्तः ते मार्गे प्रसृतं तीक्ष्णकण्टकानाम् एकं बृहद्राशिं दृष्टवन्तः। नग्नपादेषु तेषु एकः ततः आत्मानं सुरक्ष्य यथाकथञ्चित् अग्रे निर्गतः। द्वितीयः अपि हरिणवत् उत्प्लुत्य तं कण्टकराशिम् उल्लङ्घितवान्। किन्तु तृतीयः तु एवं न कृत्वा प्रत्येकं कण्टकं सञ्चित्य सञ्चित्य सम्पूर्णं मार्गं निष्कण्टकं कृतवान्, येन अन्येषां पथिकानां ते कण्टकाः कष्टदायिनः न भवेयुः। तेषां पृष्ठे पृष्ठे आगच्छन् तैः च शिष्यैः अदृश्यमानः आचार्यः इदं सर्वम् अपश्यत्‌। तान् सर्वान् निरोध्य 'तृतीयः व्यवहारिकशिक्षायाम् उत्तीर्णः' इति उद्घोष्य तं गृहं प्रेषितवान्, परम् अन्यद्वयं तु परीक्षायाम् असफलं मत्वा गुरुकुले एव स्थातुम् आदिशत् इति।
प्रश्नाः
1. आचार्यः गृहं गन्तुं शिष्यत्रयं किम् अन्वमन्यत ?
2. कण्टकराशिं दृष्ट्वा शिष्यत्रयं किं कृतवत् ?
3. आचार्यः तान् निरोध्य किम् उदघोषयत् आदिशत् च ?
4. पूर्वं गुरुजनाः किं परीक्षन्ते स्म ?
5. जीवने वैफल्यं कः न प्राप्तं करोति ?
------------------------------------------------------------------------------------
</text>	
