<name of the story: 122.सफलं कस्य जीवनम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	122.सफलं कस्य जीवनम्
स्वस्मै जीवति सर्वोऽपि, तत्र कास्ति विशेषता? ।
परस्मै यस्य सर्वस्वं, सफलं तस्य जीवनम् ॥
	आसीत् एकः तपस्वी। सः कठोरं तपः करोति स्म। किन्तु पुनरपि तस्मै भगवान्‌ स्वदर्शनं नैव दत्तवान्। अनेन असन्तुष्टः सः सदा प्रार्थयते स्म- "भगवन्! कमपि तं साधुपुरुषं दर्शय, यस्य सङ्गत्या अहं तव दर्शनं प्राप्तुं शक्नुयाम्।" तस्य इमां प्रार्थनाम् आकर्ण्य एकस्यां रात्रौ स्वदूतं भगवान् तस्य समीपे प्रेषितवान्। सः दूतः स्वप्ने तम् अकथयत्- "तपस्विन्! गच्छ, तं भिक्षुकं मिल। सः तव मनोरथं पूरयिष्यति।" अनेन तपस्विनः निद्रा उच्चटिता। सः प्रबुध्य स्वप्नघटनाम् अचिन्तयत्- "हूँ, भिक्षुकः मम कार्यं कथं साधयिष्यति? किन्तु एतद् अपि परीक्षे तावत्। इह मे का हानिः?" इदं विचिन्त्य भिक्षुकान्वेषणाय प्रचलितः। एकत्र तानपूरिकया गायन्तं प्रसन्नमुखं भिक्षुकं दृष्ट्वा स्थितः तं सः कथितवान्- "बन्धो! मम इच्छां पूरय। अहं भगवत्प्रेरणया एव भवन्तम् अन्विष्यन् उपागतः।"
	भिक्षुकः अकथयत्- "तपस्विमहाराज! मयि का योग्यता? मया न किञ्चित् अपि सत्कर्म कृतम्, न वा तपस्या एव काचित् कृता।" तपस्वी उक्तवान्- "तर्हि इदम् एव कथयतु भवान्। कथम् इयं दरिद्रता भवते आगता?" भिक्षुकः उदतरत्- "आम्, इदं कथयामि। अहम् एकदा एकां भद्रमहिलां मार्गे विलपन्तीं अपश्यम्। तदा अहं सम्पन्नः आसम्। मया पृष्टा सा स्वविलापस्य कारणं कथितवती यत् तस्याः पतिं पुत्रं च समये एकस्मात् श्रेष्ठिनः गृहीतस्य ऋणस्य न प्रतिशोधनात् सः श्रेष्ठी पतिपुत्रौ उभौ अपि बन्धकीकृत्य ताभ्यां सह भृत्यवत् आचरति माम् अपि च तथैव कर्तुम् इच्छति। पुनरहं तस्याः करुणदशायां द्रवितः भूत्वा सर्वम् अपि ऋणं स्वरक्षेतः शोधयित्वा तस्याः पतिपुत्रौ तस्मात् श्रेष्ठिनः मोचितवान्। इदम् एव मे दरिद्रतायाः कारणम्। मां परिवारे रोदितुं कश्चित् अपि नैव।
	ततः अहं भिक्षुकः भूत्वा इतस्ततः भगवद्गुणान् गायन् परिभ्रमामि। भक्तजनैः यत्किञ्चित् दत्तेन आत्मानं धारयामि च।" इदं श्रुत्वा आनन्दाश्रुभिः परिप्लुतः तपस्वी तम् आत्मनः गुरुम् अमन्यत, तस्य चरणयोः वन्दित्वा च अवोचत्- "धन्यः भवान् यः परोपकाराय एवं दारिद्र्यं वहति। आत्मनः उत्कर्षाय तपस्यता मया जीवने परोपकाराय किमपि न अनुष्ठितम्। अधुना भवान् एव मम आदर्शः मार्गदर्शकः गुरुः" इति उक्त्वा स्वाश्रमं प्रतिनिवृत्तः इति।
प्रश्नाः
1. तपस्वी भगवन्तं किं प्रार्थयते स्म?
2. भगवतः दूतः तपस्विनं स्वप्ने किम् अकथयत्?
3. तपस्वी भिक्षुकं किं कथितवान्?
4. भिक्षुकः तपस्विनं किम् उदतरत्?
5. अनया कथया का शिक्षा मिलति ?
-------------------------------------------------------------------------
</text>
