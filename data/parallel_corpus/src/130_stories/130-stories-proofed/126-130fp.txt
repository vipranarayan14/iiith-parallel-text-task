<name of the story: 126.कारुण्यमैत्र्योः प्रभावः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	126.कारुण्यमैत्र्योः प्रभावः
कारुण्यं मित्रता यस्य, चित्ते नित्यं विराजते ।
ईश्वरोऽपि ततस्तुष्टः, तदिच्छापूरको भवेत् ॥
	एकः धार्मिकः सत्सङ्गानुरागी राजा आसीत्। सः दूरदूरात् साधून् महात्मनः आहूय तेभ्यः ज्ञानोपदेशं शृणोति स्म, तान् धनादिप्रदानेन सम्मानयति स्म।
	एकदा एकः महात्मा ततः दानदक्षिणाम् आदाय परावर्तमानः कैश्चित् दस्युभिः दृष्टः। ते दस्यवः तस्य साधोः हस्तौ कर्तयित्वा दानदक्षिणाम् आच्छिद्य च पलायितवन्तः।
	कतिपयमासानन्तरं सः एव महात्मा राज्ञा पुनरपि भगवच्चर्चायै आहूतः। अस्मिन् वारे दस्यवः अपि साधुवेषं धृत्वा तस्मिन् राजकीये सत्सङ्गे समुपस्थिताः। तान् दृष्ट्वा कृत्तहस्तः महात्मा राजानं कथितवान् - "महाराज! इमे साधवः मम ज्ञानिनः सुहृदः सन्ति। इमे अवश्यं सम्माननीयाः।" राजा तान् अपूजयत्, एकां बृहतीं धनपेटिकां च तेषाम् आवासे प्रापयितुं स्वकीयम् एकं कर्मचारिणं प्रेष्तवान्।
	मार्गे कर्मचारी तान् साधून् अपृच्छत् - "कथ्यताम् महात्मा भवतः कथं जानाति? कथम् असौ भवद्भ्यः इदं धनम् अदापयत्?" साधवः उदतरन् - "सः मृत्युमुखे आसीत्। वयम् एव तं मृत्योः अमोचयाम। हस्तौ एव तस्य कर्तितौ अभवताम्। अतः एव उपकारकान् अस्मान् सः महाराजेन सममानयत्।"
	पृथ्वी माता तेषाम्‌ इमां निराधारवार्तां न असहत। सा व्यदीर्यत। तत्र एव ते व्यलीयन्त। विस्मितः कर्मचारी राजानम् उपगत्य सर्वां घटनाम् अश्रावयत्। कृत्तहस्तः महात्मा अपि तदा तत्र एव आसीत्। सः अपि तैः साधुभिः सह दुर्घटितां घटनाम् आकर्ण्य अतीव दुःखितः अभवत्, उच्चैः उच्चैः रोदितुं प्रावर्त्तत च।
	किन्तु आश्चर्यं! महत् आश्चर्यम्! तदा एव सः महात्मा पुनः उत्पन्नहस्तः अजायत। राजा तद् एतद् दृष्ट्वा रहस्यम् एतस्य कथयितुं महात्मानं प्रार्थितवान्। महात्मा अकथयत् - "राजन्! सत्यम् एव ते साधवः मम सुहृदः सन्ति। भवद्भ्यः धनग्रहीतारौ हस्तौ छित्वा ते माम् उपकृतवन्तः एव। किन्तु भगवत्कृपया तौ पुनरपि उत्पन्नौ। मम एव कारणेन ते पृथिव्यां व्यलीयन्त। अनेन एव कारणेन तेषां सृहृदां वियोगेन अहम् इदानीं भृशं दुःखी सञ्जातः विलपामि च" इति।
प्रश्नाः
1. राजा कीदृशः आसीत्? सः किं करोति स्म?
2. तेन सम्मानितेन महात्मना सह दस्यवः कीदृशं व्यवहारम् अकुर्वन्?
3. दस्युभिः सह महात्मनः कीदृशः व्यवहारः आसीत्?
4. महात्मा आत्मनः रोदनस्य किं कारणं राजानम्  अकथयत्?
5. ईश्वरः कस्मिन् तुष्टः भवति?
-------------------------------------------------------------------------
</text>
