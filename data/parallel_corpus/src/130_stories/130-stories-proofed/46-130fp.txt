<name of the story: 46.यदा बुद्धिः तदा धनम् >
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: Deepak>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd >
<text>
	46.यदा बुद्धिः तदा धनम्
चिन्ता धनस्य का कार्या, कस्य पार्श्वेऽस्ति तत् स्थिरम्?।
बुद्धिः  कदापि  नश्येन्न,  यदा  बुद्धिस्तदा  धनम्॥
	एकः रत्नव्यवसायी व्यापारार्जितं धनराशिम् आदाय वनमार्गेण गृहं प्रत्यागच्छन् आसीत्। आतपतृष्णासन्तप्तः सः पार्श्वस्थां कुटीं प्राप्तः। तत्र कुटीस्वामी तम् आश्वासयत्। सः मेषपालः आसीत्। तस्य पत्नी पुत्री च व्यवसायिनं सम्यक् सत्कृतवत्यौ। किञ्चित्समयानन्तरम् एव दस्युदलस्य आगमनं श्रुत्वा कुटीस्वामी अतीव व्याकुलः अजायत। पुत्र्याः विवाहार्थं सञ्चितं धनं यदि दस्यवः नेष्यन्ति, तर्हि सः किं करिष्यति? व्यवसायिनः परामर्शेन सः स्वीयं धनं कुटीराङ्गणे एव गर्तं खनित्वा तस्मिन् गोपितवान्। उपस्थिताः दस्यवः तान् स्वीयं धनं स्वयम् एव समर्पयितुम् आदिष्टवन्तः। व्यवसायी गर्तगुप्तं धनं समकेतयत। तद्धनं गृहीत्वा निर्गतेषु दस्युषु व्यवसायी मेषपालं स्वकीयां धनपोट्टलिकां निःसार्य अवोचत्- "बन्धो! त्वम् इतः दस्युभिः नीतं धनराशिं गृहाण, ततः द्विगुणितं च मत्पक्षतः तुभ्यम् अहं पुत्रीविवाहाय ददामि।" मेषपालपरिवारः तस्य अनेन व्यवहारेण अतीव सन्तुष्टः समजायत इति।
प्रश्नाः 
1. रत्नव्यवसायी कुत्र प्राप्तः?
2. कुटीस्वामी व्याकुलः किम् अभवत्?
3. रत्नव्यवसायिनः परामर्शेन सः किं कृतवान्?
4. दस्यवः किम् अकुर्वन्?
5. रत्नव्यवसायी कुटीस्वामिनं कथं सन्तुष्टं कृतवान्?
-------------------------------------------------------------------------
</text>  
