<name of the story: 113.साधुसङ्गः वृत्तिलाभः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	113.साधुसङ्गः वृत्तिलाभः
वृत्तिश्चेद् मिलते नैव, जनश्चौर्ये प्रवर्तते ।
साधुसङ्गो वृत्तिलाभश्चौर्यकर्मनिवारकः ॥
	राज्ञः भोजस्य राज्ये दुर्मुखः नामकः एकः चौरः निवसति स्म। किन्तु अधिकतरं सः चौर्यं कर्तुं न पारितवान्। अनेन दुःखी सः प्रतिवेशिराज्ये प्रवेष्टुं रात्रौ प्रचलितः। मध्ये एकं साध्वाश्रमं प्राप्य तत्र एव स्थितः। साधुः तस्य भव्यम् आतिथ्यं कृतवान्। अनेन प्रसन्नः सः चौरः प्रातः तं प्रणम्य तां विद्यां शिक्षयितुं प्रार्थयत, यथा सः भव्यां भोगसामग्रीं निष्पादितवान्। साधुः तथा प्रतिज्ञातवान् तम् उपदिष्टवान् च- "त्वं कमपि व्यवसायं कुर्याः किन्तु असत्यं कदापि न वदेः, न च यस्य अन्नं भक्षयेः तं हानिं प्रापयेः।"
	चौरः तथा स्वीकृत्य राज्ञः भोजस्य एव प्रासादे चौर्यं कर्तुं ततः परावृत्तः। अर्द्धरात्रे सः सामन्तवेषं धृत्वा राजप्रासादं प्रविष्टः। प्रहरिणा पृष्टः सः आत्मानं चौरम् एव पर्यचाययत्। किन्तु प्रहरी तथा न विश्वस्य तं प्रवेशात् नैव निवारितवान्। निर्बाधं चौरः भोजस्य शयनकक्षे प्रविष्टः। तदा भोजः नगरीसुरक्षाव्यवस्थां द्रष्टुं निर्गतः आसीत्। चौरः सर्वां स्वाभीष्टां सामग्रीं सङ्‌कलितां कृत्वा चलितुम् एव उद्यतः अभवत् यत् तत्र एकस्मिन् पात्रे रक्षिते मिष्टान्ने तस्य दृष्टिः न्यपतत्। सः तद् भक्षितवान्। भक्षणोत्तरं तस्य स्मृतौ साधोः वाक्यम् आयातं यत् 'यस्य अन्नं भक्षयेः तं हानिं न प्रापयेः।' चौरः सर्वां सामाग्रीं तत्र एव परित्यज्य रिक्तहस्तः ततः निर्गतः। पश्चात् परावृत्तः भोजः कक्षे इदं दुर्दृश्यं दृष्टवान्, तदा प्रातः 'दुर्मुखस्य एव इदं कृत्यं स्यात्' इति अनुमाय तम् आहूतवान्। राज्ञा पृष्टः च सः सर्वं सत्यम् अकथयत्। अनेन सन्तुष्टः राजा तं भूरि भूरि प्रशंसितवान्, स्वकीये रक्षाविभागे च नियुक्तवान्। इदानीं दुर्मुखः अपि सुमुखः भूत्वा चौर्यकर्म पर्यत्यजत् इति।
प्रश्नाः
1. दुर्मुखः साधुतः कां विद्यां शिक्षयितुं प्रार्थितवान् ?
2. साधुः दुर्मुखं किम् उपदिष्टवान् ?
3. दुर्मुखः राज्ञः भोजस्य शयनकक्षे किं कृतवान् ?
4. राजा भोजः दुर्मुखं किं पृष्टवान् ?
5. दुर्मुखः राज्ञे भोजाय किम् उदतरत् ?
-------------------------------------------------------------------------
</text>	
