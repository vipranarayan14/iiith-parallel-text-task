<name of the story: 98.वीरशिवाजिः>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	98.वीरशिवाजिः
मातृवत् परदाराभिः, व्यवहरन्ति ये जनाः ।
वीरशिवाजितुल्यास्ते, दुर्लभाः सन्ति साम्प्रतम् ॥
	महाराष्ट्रकेसरी वीरशिवाजिः स्वविश्वासपात्रैः कैश्चित् जनैः सह सभाकक्षे मन्त्रणां कुर्वन् आसीत्। सहसा द्वारपालः प्रविश्य शिरः विनमय्य प्रणामं कुर्वन् निवेदितवान् - "महाराज! आर्यसेनापतिमहाशयः द्वारि उपस्थितः श्रीमन्तं भवन्तं च द्रष्टुम् इच्छति।"
	"आम् आम्, प्रवेश्यतां सः। किमर्थं विलम्ब्यते? अत्र तस्य एव प्रतीक्षा अस्ति।" शिवाजिः अनुमतिं दत्तवान्।
	सेनापतिः प्रविश्य साभिवादनं कथितवान् - "विजयतां विजयतां महाराष्ट्रकेसरी। शत्रुदलं महावायुना मेघदलम् इव सर्वथा उच्छिन्नम् अस्माकं सेनया। ततः अस्माभिः श्रीमद्भवत्प्रसादार्थम् एकं बहुमूल्यं वस्तु आनीतम्। आज्ञा यदि दीयेत तर्हि अत्र एव प्रस्तुत्य सर्वसमक्षं समर्प्येत श्रीमते भवते।"
	"आम् आम्, का हानिः इह?" शिवाजिः आज्ञापितवान्। तस्मिन् अन्यजनेषु च तद् वस्तु द्रष्टुं महती उत्सुकता आसीत्।
	सेनापतिः एकां सुन्दरीं युवतिं आदाय उपस्थितः। युवतिः अवनतमुखी सङ्‌कोचशीला भयेन कम्पमाना च अवर्तत।
	क्रोधेन रक्तमुखः शिवाजिः सेनापतिं घोरशब्दैः विनिन्दन् भर्त्सयन् च कथितवान् - "अरे! इदं किं दुष्कर्म कृतं युष्माभिः? न एतद् म्लेच्छराज्यम्। अविलम्बम् एव इदानीम् इमां बहुसम्मानसहितां स्वकीयस्थानं प्रापयतु।" पुनः युवतिं प्रति हस्तौ निबध्य सविनयम् अभाषत - "मातः! क्षम्यतां मे भ्रष्टमतेः सेनापतेः अस्य अयं घोरापराधः। भवती मत्पक्षतः सर्वथा निर्भया भवतु। अयं सद्यः एव भवतीं स्वजनेषु प्रापयिष्यति। सानन्दं तिष्ठतु तत्र भवती।"
	अतीव सन्तुष्टाः जनाः उच्चैः उच्चैः जयजयकारं कर्तुं प्रवृत्ताः - "महाराजः वीरशिवाजिः विजयताम्, महाराष्ट्रकेसरी शिवाजिः विजयताम्" इति।
प्रश्नाः
1. वीरशिवाजितुल्याः जनाः कीदृशाः भवन्ति ?
2. सेनापतिः शिवाजिं साभिवादनं किं कथितवान् ?
3. सेनापतिः किं वस्तु आदाय उपस्थितः ?
4. शिवाजिः सेनापतिं भर्त्सयन् किं कथितवान् ? युवतिं प्रति च किम् अभाषत ?
5. इयं कथा कां शिक्षां ददाति ?
-------------------------------------------------------------------------
</text>
