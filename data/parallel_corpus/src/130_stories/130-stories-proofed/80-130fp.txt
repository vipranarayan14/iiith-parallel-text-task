<name of the story: 80.सरसोपलब्धौ नीरसापमानः उचितः न>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	80.सरसोपलब्धौ नीरसापमानः उचितः न
सरसं भोजनं लब्ध्वा, नीरसं नापमानयेत्।
सरसभोजनाभावे, नीरसमेव जीवनम्॥
	एकः सम्पन्नः जनः स्वकीयजन्मदिनोत्सवे स्वकीयम् एकं साधारणं प्रतिवेशिनम् अपि भोजनार्थम् आह्वयति स्म। तत्र सः स्वप्रतिष्ठानुरूपम् एव नानामिष्टान्नव्यञ्जनोपेतं भोजनं सर्वेभ्यः आहूतेभ्यः परिवेषयति स्म। पत्न्या प्रेरितः साधारणः जनः अपि स्वकीयं जन्मदिनम् एकदा आयोजयत्। तत्र तं सम्पन्नं जनं साग्रहम् आहूतवान्। उपस्थिताय तस्मै सः स्वसामर्थ्यानुसारेण सम्पादितेन सरसभोजनेन सह साधारणीं रूक्षां स्थूलां रोटीं भक्षणाय अददात्। इदं दृष्ट्वा सम्पन्नस्य नासाभूसङ्‌कोचः अजायत। सः सरसं भोजनं तु कृतवान्, परन्तु तां रोटीम् उत्थाप्य क्रोधेन तथा प्रक्षिप्तवान्, यथा सा अलक्षितस्थाने गत्वा न्यपतत्। पुनः गच्छता समयेन दुर्दैवतः सः तथा दरिद्रः अभवत् यत् शुष्करोटीम् अपि सः क्षुधाशान्त्यै अन्तरात्मना स्पृहयति स्म। एकदा ताम् एव रोटीं कश्चित् कुक्कुरः कुतश्चित् अन्विष्य पलायमानः आसीत्। दरिद्रीभूतः सः सम्पन्नः जनः तां रोटीं कुक्कुरतः आच्छेत्तुं तं कुक्कुरम् अनुपलायितः। तं तथा पलायमानं दृष्ट्वा साधारणः जनः स्वगृहे आनयत्, उदरपूरं च भोजनं कारयित्वा सामान्यशुष्करोटिकायाः अपि महत्त्वम् अबोधयत् इिति।
प्रश्नाः
1. सम्पन्नः स्वजन्मदिने किं करोति स्म?
2. साधारणः जनः स्वजन्मदिने सम्पन्नजनाय किम् अददात्?
3. अस्य प्रतिक्रियां सम्पन्नः जनः कथं प्रकटाम् अकरोत्?
4. पुनः गच्छता कालेन सम्पन्नस्य जनस्य कीदृशी दशा अभवत्?
5. इयं कथा कां शिक्षां ददाति?
-------------------------------------------------------------------------
</text>  
