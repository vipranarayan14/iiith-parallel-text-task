<name of the story: 117.आज्ञां विना न ग्राह्यम्>
<source: 130 sanskrit kathas>
<Author: Dr. Narayan shastri kankar>
<year of publication: 2007>
<publication: Neetha prakashan, New Delhi>
<copy right: only for publisher>
<Domain: moral stories>
<Book relation:    >
<version:        >
<typist: k.hymavathi>
<proof: sandeep>
<sandhi: sandeep & deepak>
<samasa:   >
<centre: SANSKRIT ACADEMY, Osmania University, hyd>
<text>
	117.आज्ञां विना न ग्राह्यम्
विनाज्ञां कस्यचिद् वस्तु, नैव ग्राह्यं कदाचन ।
गृह्णाति चेद् भवत्येव, दण्ड्यः स चौर्यकारणात् ॥
	शङ्खलिखितौ द्वौ सहोदरौ महातपस्विनौ अभवताम्। तयोः आश्रमौ पृथक् पृथक् आस्ताम्। एकदा  लिखितः शङ्खं द्रष्टुम् आगतः। किन्तु सः बहिर्गतः आसीत्। तं प्रतीक्षमाणः लिखितः तत्र एव स्थितः। आश्रमे एकस्मिन् वृक्षे पक्वं फलं त्रोटयित्वा सः भक्षितुं प्रवृत्तः। अस्मिन् एव अन्तराले शङ्खः आगतः। सः तथा फलं भक्षन्तं लिखितं पृष्टवान्- "कुतः इदं गृहीतम्?" लिखितः अकथयत्- "इदं तु तस्माद् वृक्षात् त्रोटितम्।" शङ्खः आदिशत्- "भ्रातः! त्वया चौर्यं कृतम्। अतः राजानम् उपगत्य ततः दण्डं प्राप्तं कुरु।" अथ लिखितः भ्रातुः आज्ञया राजानं सर्वां घटनां श्रावयित्वा दण्डयितुं प्रार्थितवान्। राजा तु "यदि मे दण्डदानस्य अधिकारः तर्हि क्षमादानस्य अपि अधिकारः। अतः पूजनीयं तपस्विनं भवन्तम् अहं क्षमे" इति अब्रवीत्। "इदं युक्तं न, अपराधी अहं दण्डनीयः एव। दण्डम् अप्राप्य न अहम् इतः गमिष्यामि" एवं लिखितेन कृते आग्रहे राजा तस्य चौर्यकर्तारौ द्वौ अपि हस्तौ अच्छेदयत्। कृतहस्तः लिखितः शङ्खम् उपगतः। शङ्खः तं यथाविधि नद्यां देवान् पितॄन् च स्नात्वा तर्पयितुम् आज्ञाप्तवान्। आश्चर्यम्, महद् आश्चर्यं, तर्पणं कुर्वतः एव तस्य हस्तौ पूर्ववत् एव प्रकटौ अभवताम्। प्रत्यागत्य सः शङ्खं प्रसन्नः सन् अदर्शयत्। शङ्खः कथितवान्- "सौम्य! विस्मयं मा कुरु। मया एव तपोबलेन इमौ ते हस्तौ उत्पादितौ।" लिखितः अवदत्- "यदि एवं तर्हि प्राग् एव चौर्यपापतः मां कथं न अमोचयत् भवान्?" "सत्यं, किन्तु दण्डदानस्य अधिकारः राज्ञे एव धर्मशास्त्रेण कथितः, न मह्यम्। अतः अनेन राजा अपि स्वकर्तव्यं पालयित्वा शुद्धः, त्वम् अपि देवपितृतर्पणेन शुद्धः, अहं च अपि निजकर्मानुष्ठानेन शुद्धः।  भविष्ये कदापि धर्मविरुद्धं न आचर, अयम् एव ते मम प्राणप्रियाय सहोदराय उपदेशः" इति शङ्खः लिखितं समाश्‌लिष्य अवोचत् इति।
प्रश्नाः
1. लिखितः शङ्खस्य आश्रमे किं कर्तुं प्रवृत्तः?
2. तत्र आगतः शङ्खः लिखितं किं कर्तुम् आदिशति?
3. राजा लिखितं किं कृत्वा अदण्डयत्?
4. लिखितस्य कृतहस्तौ किं करणेन पुनः उत्पन्नौ?
5. इयं कथा किं शिक्षयति?
-------------------------------------------------------------------------
</text>
